---
title: '26'
contentType: prose
---

<section>

V pondělí si Olga hned ráno pospíšila do Zemské knihovny objednat si u výpůjční služby publikace, které potřebuje ke své redakční práci (v nakladatelství ULMUS teď připravují _Velkou encyklopedii myslivosti_). A když se pak vracela přes parčík na Moravském náměstí, na okamžik zůstala stát a hleděla, jak podzim už oškubal stromy. A jak se tak oddává svému existenciálnímu cvičení, uslyší za sebou klakson a otočí se.

Do parčíku vjíždí vůz Zahradní a technické správy a za ním úklidová četa, nabuzená užuž se vrhnout na ty návěje z listí. Je to sbírka bizarních lidiček, nejmizerněji placení zaměstnanci veřejných služeb. Olga se jim vždy v rozpacích vyhýbala, stejně jako bezdomovcům a žebrákům, a nebyla v tom jen štítivost (za niž se přece jen trochu styděla), nýbrž i jakési ochromující ohromení z toho, že na rubu našeho světa je ještě další, alternativní svět, v němž odnepaměti žijí ti, již jsou podle slov Písma také tvými bližními. Chtěla se tedy i tentokrát co nejrychleji klidit z jejich blízkosti. A pak ho uviděla.

Byl tam ve špinavé zimní bundě, z níž se drala koudelová podšívka, a usmíval se na ni. „Paní redaktorko, paní redaktorko…,“ volal tím svým nesmělým hláskem, podle kterého byl vždy bezpečně k poznání. A pak samozřejmě podle té ukousnuté špičky nosu.

A přesto nechtěla věřit, že tohle je on. Stála tam a pořád ještě nevěřila a pak se dala do pohybu a šla k němu opatrně, přeopatrně blíž, jako by si na něho chtěla sáhnout, přesvědčit se dotekem jak nevěřící Tomáš. A měla za tím účelem vztaženou ruku, jež mířila na jeho hlavu, přímo na ten zohyzděný nos, a teprve v poslední chvíli změnila ruka záměr i úmysl a sjela rychle dolů, k natahující se Zdeněčkově dlani.

Kápo, co měl tu podzimní uklízecí četu na povel, byl zmaten z toho, že tak krásná ženská se tak má k tomu beznosému idiotovi, kterého on (jen tak, aby nevyšel ze cviku) čtyřikrát za den nakopl. A navíc to byl ten typ nádherných ženských, co byly vždycky mimo jeho dosah. Takže byl nejen zmaten, ale i jat spravedlivým vztekem! A najednou mu došlo: vždyť on tu děvku přece zná! Všichni možná zapomněli, ale on nezapomněl: vždyť byla za bolševika jakousi nikdy nekorunovanou socialistickou misskou! Dlouho měl tu její svatební stránku z Mladého světa vylepenou na záchodě! Tenkrát si přece brala nějakého rockového nebo folkového zpěváka! A teď ji přece našel v čele Cibulkova seznamu spolupracovníků Státní bezpečnosti! To mi teda trvalo, vynadal si.

Olga stále držela Zdeněčka za ruku, protože mu ji prostě zapomněla pustit, a stále mu cosi říkala, protože prostě zapomněla přestat. A tak se vyptávala, co se s ním stalo poté, co zanikl Kurýr, a dozvěděla se, že si pak hned našel tuhle hoknu, protože tady měl kámoše, který mu to dohodil. A Zdeněček se rozhlédl a ukázal druhou rukou (tu prvou mu Olga pořád ještě držela) na holohlavce, který měl na zádech pracovní bundy nápis _Líbej mě, pipko!_ A Olga se lekla, že mu bude muset taky podat ruku a bude tam pak stát a jednou rukou držet Zdeněčka a druhou _Líbej mě, pipko!_ A tak se konečně se Zdeněčkem rozžehnala a pelášila odtud.

A přesně na tuhle chvíli kápo čekal. Nedokázal by to říct přímo před lady Carneval, avšak teď, když už byla zády a vzdalovala se, ale přitom pořád ještě na doslech, chytil Zdeněčka bolestivě za rameno: „Odkud znáš tu estébáckou kurvu?“

</section>

<section>

Lady Carneval místo aby šla do redakce nakladatelství ULMUS, spěchala co nejrychleji a co nejdál z Moravského náměstí, až skončila v jakési hospůdce u výčepu, a když se jí zeptali, co to bude, řekla slivovici, a když jí nalili, mrskla to okamžitě do sebe a už zas mazala, takže se za ní museli rozběhnout: „Hele, u nás se platí, vážená dámo!“ A když zaplatila, vyšla na ulici. A to už věděla, že ta sklenička byla přesně to, co teď potřebovala. Byl to šťouch tága, který poslal kouli správným směrem.

</section>
