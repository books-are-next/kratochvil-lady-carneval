---
title: '17'
contentType: prose
---

<section>

Právě odešel němčinář, co dnes Olgu potýral procvičováním německých konjunktivů (těch gramatických poťouchlin, jež v konverzaci neuplatníš, ale německé noviny si bez nich nepřečteš), když si Silvestr loktem otevřel dveře: nesl totiž plnou náruč nábytkářských katalogů.

„Teď se posaď k tomuhle a vyber si. A co nebude ke koupi, sám vyrobím a doplníme autentickými starožitnými kousky, taky podle tvého výběru.“

„Vždyť ses zbláznil! Kolik toho asi ještě potřebuju do ložnice? Snad jen nějaké větší zrcadlo.“

„Všechno, co tam zatím máš, je jen provizorní. Nejvyšší čas něco s tím udělat. A vůbec nejde jen o ložnici. Dokud jsi tady byla jen host, stačila ti vlastní ložnice, koupelna a pracovna. Teď jsi paní domu, a nebudeš přece bydlet v ložnici. Hned vedle ní je velká místnost, oddělená jen kantkou, oddělená jen příčkou, do níž stačí proříznout dveře. Tam bude tvůj salon. A ani tím to samozřejmě nekončí. Teď už veškerý nábytek na téhle farmě podřídím tvému vkusu. A kdykoliv se ti tady něco znelíbí, naložím si to hned na záda, odnesu na dvůr, rozštípu a koupím nebo udělám něco lepšího.“

„A co je teď v té místnosti vedle mé ložnice?“

„Zhola nic. Ta místnost odedávna čeká, až ti ji budu moci nabídnout.“

„Jak odedávna, Silvestře?“

„Vidíš, je taky nejvyšší čas ti to prozradit. Už hodně dávno jsem věděl, že tě sem jednou přivedu. Tu farmu jsem postavil taky pro tebe. A když jsem nechal v rozhlase svou vizitku, věděl jsem, že to ty si tam pro ni přijdeš.“

„Nezlob se, ale trochu mě to děsí.“

„To nemyslíš vážně. Trpělivě dlouho jsem čekal na den, kdy se tvůj život vychýlí ze své dráhy tak, abych ho mohl v tom nebezpečném okamžiku zachytit. Ale to je na dlouhý povídání. Teď bychom se měli věnovat těm bytovým katalogům. A abych nezapomněl. Možná už příští týden letím do Colomba, do hlavního města Cejlonu, no dnes se mu říká Srí Lanka. Mám tam dvojí poslání. To prvé: chci se setkat s Arthurem Clarkem. Víš, kdo je Clarke?“

„Vesmírná Odyssea 2001.“

„Tak jest. Každý, kdo chce vstoupit do velechrámu mystérií, nesmí pominout Arthura Clarka. Onť je dveřníkem toho velechrámu. A žije na Srí Lance.“

„A druhé poslání?“

„Správně, druhé poslání. Potřebuju zjistit, jak je na Srí Lance bezpečno či nebezpečno. Jestli tam ještě řádí tamilští Tygři osvobození. Vzal bych tě rád na trochu opožděnou svatební cestu. Takže to tam napřed jedu proslídit. Mám totiž špatný svědomí. Teď, když se už i u nás pořádají svatby v pronajatých zámeckých komnatách nebo hradních síních (na Karlštejně!), v cirkusových stanech, anebo dokonce ve vzducholodích, přišlo mi, že ze svatebního obřadu je už jen show a vytratil se původní smysl. A tak jsem zvolil opačnou cestu. Svatba, ke které člověk přijde jen tak mimochodem, jako když si jenom odskočí do trafiky pro sirky. Ale teď si myslím, že jsem to zas zahnal do druhýho extrému. A tak bych to teď zkusil napravit exotickou svatební cestou.“

„Není co napravovat. Mně se to líbilo! Půlnoční svatba na dálnici! I když mě tak trochu polekalo, že si dneska člověk může koupit jakéhokoli úředníka nebo kněze a že ho za větší peníz ochotně oddají třeba na nádražním záchodku.“

„Ne, ne, vždycky je co napravovat! Celý lidský život je jen dlouhý řetěz chyb a nedorozumění a nesmíme se zříkat žádné možnosti aspoň některé z nich napravit. O tom, prosím, nikdy nepochybuj.“

8. října odjel Silvestr do Prahy a ještě téhož dne večer odletěl do Colomba (s mezipřistáním v Dubaji).

</section>
