---
title: '31'
contentType: prose
---

Ale vyrazili, teprve až se trochu setmělo. A ukázalo se, nejenže se Olga dobře drží v sedle, ale taky kůň ji s potěšením nese. Jen jeho majitele trochu zmátla. Představoval si totiž, že je vytáhne do kopečků a lesíků nad Řečkovicemi, ale Olga měla úplně jiný nápad. A okamžitě se ujala vedení.

„Směl bych vědět, kam jedem? A když tak proboha ne po hlavní třídě!“

Olga totiž zamířila zpátky ke středu města, do Králova Pole. Ale vzala to hezky horem okolo fotbalového stadionu a sportovní haly a pak po Vodově ulici a dolů po Skácelově na Slovanské náměstí. A Lukáš ji chtě nechtě následoval.

Slovanské náměstí už bylo v tuhle hodinu vyprázdněné a těch několik osamělých chodců se po nich překvapeně ohlédlo. Klapot kopýtek a pásy stínů a světel mezi stromy a pouličními lucernami. Olga zamířila k rožáku při vyústění Charvátské ulice.

Na špatně osvětleném domovním štítě reklamní obraz, který už důvěrně známe. Ale od té doby, co jsme ho viděli naposledy, ztratil svou nepochybnou důstojnost, zčásti se oloupal, zčásti vybledl.

Seděli na koních a dívali se na to, co bylo ještě docela nedávno reklamou jakési švýcarské pojišťovny (nápis už skoro nečitelný). Olga pootočila hlavu a podívala se na Lukáše hledícího lhostejně na fresku zobrazující most s uhánějícím vlakem. Samozřejmě že byla hloupost domnívat se, že tahle konfrontace bude k čemu. Byla k ničemu. Lukáš se díval a nedíval a pak už Olze došlo, že se vlastně nedívá vůbec, nýbrž o něčem intenzivně přemýšlí, k něčemu se soustředěně odhodlává.

Až se konečně doodhodlal a sjel z koně, svezl se na zem a na kolena a klečel tam před překvapenou Olgou a svými dočista zaskočenými koňmi. Tohle od něho Stříbrňák ani Plesnivák nečekali.

Lady Carneval vzpřímena v sedle, Lukáš Hampl před ní dole na kolenou a zvětralá freska coby jakýsi falešný oltářní obraz.

Olga si už několik hodin zřetelně uvědomovala, že se tady vlastně opakuje situace, kterou přece už dokonale zná a z které by už mohla skládat maturitu. Když byla předloni na jaře na tom hodně špatně, ujal se jí Silvestr Silvestr. A když jí pak bylo znova zle (a tentokrát zásluhou Silvestrovou), najednou se objevil Filip Bureš a zase se jí ochotně ujal. A teď, když je jí zas mizerně, když ji zas cosi ohrožuje, je tu hle Lukáš Hampl coby ochránce a utěšitel. A vždy stejný v očích žár. Jsem šílená, blesklo Olze hlavou, že z toho zavčas a hodně daleko neuteču. Jsem blbá, blbá, až bučím, bučím! Ale pak už mu pokynula ze sedla Stříbrňáka:

„Vstávej, Lukáši. Přesvědčils mě. Jak se to říká? Jo, už vím: budu tvou ženou.“

Přestože se důkladně osprchovali, byli stále ještě cítit jak staří koňáci, a když si pak připravovali rychlé občerstvení (Olga u plotny vejce na slanině, Lukáš otvíral láhev, a stáli k sobě v malé kuchyňce zády), uslyšela najednou zas zaržání.

„Neskočíš ještě za nimi? Dožadují se tvé přítomnosti.“

„Omyl, lásko. To jsem byl já. Dožaduju se tvojí.“

Lukášova ložnice byla, jak ostatně zavčas upozornil (vzpomeňme si), nacpána uskladněným nábytkem a velkými, dosud neotevřenými bednami a krabicemi. Takže postel byla vsunuta do tak uzounké uličky mezi vysokými skříněmi, až z toho Olga pocítila zlou klaustrofobii a tiše zaklela: „Do prdele!“

„Však ano,“ pravil Lukáš Hampl a něžně si ji otočil.
