<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>lady_carneval-33</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="lady_carneval-33" xml:lang="cs-CZ">
		<div class="Z-kladn--textový-r-meček">
			<p id="_idParaDest-32" class="MLP_uroven2_kapitola ParaOverride-1">28</p>
			<p class="MLP_text_bez1radku ParaOverride-1">Odplynuly prvé dva roky devadesátých let a&#160;počáteční krátká eufo­rie už rychle upadla v&#160;zapomenutí. Nejenže se ukázalo, že není zas tak snadné osvojit si know-how života v&#160;demokracii, ale bylo už taky jasné, že československý stát se rozpadne, stejně jako že se už hnedle roztříští sny bláhových lidiček, po jejichž zádech běží ke slunci milionářů podvodníci a&#160;hochštapleři, často zas ti samí prominenti někdejšího režimu. A&#160;svoboda se už stala tak samozřejmou, že v&#160;očích mnohých zdevalvovala a&#160;přibývalo těch, co by zas rádi zpátky do klece.</p>
			<p class="MLP_text ParaOverride-1">V&#160;prvních měsících roku 1992 to bylo s&#160;nakladatelstvím ULMUS tak nahnuté, že to vypadalo, že ho zachrání už jenom zázrak. Mocně totiž podražil papír a&#160;tiskárenské služby a&#160;s&#160;oborovými encyklopediemi, jež se měly přece stát rodinným stříbrem podniku, se roztrhl pytel. Začal je vyrábět kdekdo, sice v&#160;nesolidním, ale zato atraktivnějším a&#160;hlavně lacinějším provedení. ULMUS směřoval k&#160;bankrotu. Však nic překvapivého, protože nakladatelství v&#160;té době rychle vznikala a&#160;zanikala, stejně jako shopy, butiky, fitcentra, sexcentra, sekáče, cestovky a&#160;frcy čili zastavárny. A&#160;tak se už Olga zase rozhlížela po redakcích brněnských deníků a&#160;časopisů. Ale už před časem o&#160;Brně kdosi řekl, že je to pokusná laboratoř, v&#160;níž se houfně zkoušejí ty nejšpinavější praktiky, aby se pak třeba výběrově mohly použít i&#160;jinde. A&#160;Olga se rychle ujistila, že se to bohužel týká i&#160;nynějších brněnských redakcí, a&#160;rozhodla, že se už nechce brodit v&#160;tom kariéristickém bahně, podrážet druhým nohy a&#160;zašlapávat jim hlavy do bláta.</p>
			<p class="MLP_text ParaOverride-1">Vzpomněl jsem si na Olgu, když jsem znova četl dávný exilový rozhovor s&#160;Ludvíkem Aškenazym, v&#160;němž vysvětluje, proč se už nechtěl dál přizpůsobovat praktikám reálného socialismu: „Má duše mi říkala, už bych chtěla mít pokoj, jó.“ V&#160;tomto příběhu se moc nedozvíme, jak Olga žila v&#160;osmdesátých letech (ten, kdo mi to vyprávěl, o&#160;tom moc nevěděl), ale jisté je, že v&#160;letech devadesátých i&#160;její duše chtěla mít už pokoj, jó. A&#160;proto Olga raději dál zůstávala v&#160;krachujícím nakladatelství. A&#160;zároveň se bezúspěšně pokoušela nabídnout pražským časopisům nějakou svou publicistiku.</p>
			<p class="MLP_text ParaOverride-1">A&#160;pak se stal ten neočekávaný zázrak.</p>
			<p class="MLP_text_bez1radku_-12-0- ParaOverride-1">Majitel a&#160;ředitel nakladatelství ULMUS Jiří Daněk se náhodně setkal s&#160;posrpnovým emigrantem Lukášem Hamplem, jenž měl značnou zkušenost z&#160;amerického nakladatelského a&#160;knižního provozu. Postavil zas ULMUS na nohy tím, že rozšířil jeho záběr. „Odněkud musíme brát, abychom pak mohli investovat do náročnějších projektů. Tady není namístě žádný nakladatelský purismus.“ Což bylo už dávno jasné i&#160;Jiřímu Daňkovi, jenže ten nevěděl, jak v&#160;té záplavě soukromých nakladatelství přijít ještě k&#160;nějakým volným úspěšným titulům.</p>
			<p class="MLP_text ParaOverride-1">Hampl se šikovně porozhlédl po české nakladatelské a&#160;autorské scéně a&#160;vynašel si hned několik slepic, které stále ještě snášely zlatá vejce, a&#160;rozjel se za nimi osobně a&#160;s&#160;nabídkami, jež bylo těžké odmítnout, už třeba jen z&#160;toho důvodu, že ostatní nakladatele, ty, co měli zkušenosti jen s&#160;někdejším socialistickým provozem, tyhle nabídky prostě nenapadly. Dále Hampl vysypal z&#160;rukávu atraktivní témata literatury faktu, to, co teď frčí na západoevropském knižním trhu, a&#160;s&#160;pomocí moudrých hlav vytipoval autory, kteří by je dokázali zpracovat. A&#160;taky za nimi se rozjel s&#160;nabídkami. A&#160;na jednu z&#160;těch výprav si vzal s&#160;sebou Olgu. Byl si totiž jistý tím, že v&#160;tandemu prošedivělý nakladatelský playboy a&#160;krásná nakladatelská najáda se budou bestselleroví autoři a&#160;autorky líp lovit.</p>
			<p class="MLP_text_bez1radku_-12-0- ParaOverride-1">A&#160;po jednom z&#160;takových úspěšných dní seděli v&#160;restauraci pražského hotelu Bruncvík a&#160;při dobré večeři probírali ještě, na koho si políčí zítra. A&#160;tady je třeba říct, že když Lukáš Hampl po sovětské invazi emigroval, bylo mu devětadvacet, a&#160;když teď seděl s&#160;Olgou (nad canard rouennais a&#160;dobře vychlazeným budvarem) už třiapadesát, ale pořád ještě kocour de luxe, jehož stříbřející vlasy mile korespondovaly s&#160;jeho vytříbeným smyslem pro knižní bestsellery, lahodnou krmi i&#160;ženskou krásu.</p>
			<p class="MLP_text ParaOverride-1">„Na chvíli změňme téma,“ navrhl. „Proč jste mi zatajila, že jste lady Carneval?“</p>
			<p class="MLP_text ParaOverride-1">Olga si povzdechla: „Vidíte, do vás bych neřekla, že se budete ptát na tyhle prkotiny.“</p>
			<p class="MLP_text ParaOverride-1">„Co je špatného na tom, že máte tak parádní image?“</p>
			<p class="MLP_text ParaOverride-1">„To vůbec není image. Nikdo se mě neptal, jestli chci být lady Carneval. Vždycky se polekám, když se to zas vynoří z&#160;minulosti, jako bych byla jednou provždy ocejchovaná. Dovedu si živě představit, že v&#160;takovém sedmnáctém století dostávaly čarodějnice taky podobná lahůdková přízviska, aby líp chutnaly plamenům.“</p>
			<p class="MLP_text ParaOverride-1">„Bacha, nemylte se, to není zas tak dávno,“ usmíval se Hampl, „čarodějnice se upalovaly málem ještě předevčírem.“</p>
			<p class="MLP_text ParaOverride-1">„Tak vidíte, kontinuita není možná ještě přetržena.“</p>
			<p class="MLP_text ParaOverride-1">„Dobrá, tak ne image, ale dejme tomu ikona. A&#160;ikona je nakonec daleko trvanlivější než image. A&#160;člověk se o&#160;ni nemusí vůbec starat, pečovat o&#160;ni, přiživovat ji, a&#160;přece stále přežívá. A&#160;jestlipak víte, že kromě lady Carneval máte na svém kontě ještě jeden neobyčejný přívlastek? A&#160;dovolte mi, abych ho také nazval ikonou, i&#160;když je to asi matení pojmů. Ale v&#160;souvislosti s&#160;vámi se mi slovo ikona moc líbí.“</p>
			<p class="MLP_text ParaOverride-1">Olga chtěla rychle něco říct (no jasně, ikona spolupracovnice Státní bezpečnosti, ta nejsakrálnější ze všech ikon!), ale hlas se jí zasekl v&#160;hrdle.</p>
			<p class="MLP_text ParaOverride-1">„Dozvěděl jsem se, že se o&#160;vás v&#160;redakci mluví jako o&#160;jeptišce, anebo dokonce abatyši. Víte o&#160;tom vůbec? Krásná ženská proslulá tím, že už dlouho žije sama, v&#160;jakési dobrovolné izolaci, v&#160;jakési soukromé klauzuře. Jenže v&#160;setkání těch dvou ikon, lady Carneval s&#160;jeptiškou, je cosi opojného, dráždivého. Erotický průmysl by nevymyslel nic lepšího než tuhle šalebnou kombinaci, co říkáte?“</p>
			<p class="MLP_text ParaOverride-1">„Říkám, že jsme sem nepřijeli na konferenci o&#160;mých potrhlých ikonách.“</p>
			<p class="MLP_text ParaOverride-1">„O.&#160;K., voláte mě k&#160;pořádku. Podívejme se tedy, co nás zítra ještě čeká. Tak především, stále ještě hledáme autora, který by dokázal solidně zpracovat osudy naší šlechty po roce 1939. Jak jsme si už řekli, neměl by to být akademik, který by nám z&#160;toho vyrobil obsáhlou, ale nudnou bilanci. Vrátil bych se k&#160;vašemu včerejšímu nápadu, že bychom spřáhli dva autory, historika a&#160;mladého, ctižádostivého, ale dosud nezavedeného beletristu. A&#160;teď jde jen o&#160;to, aby se ti dva neservali jak psi, aby si nenamlátili držky.“</p>
			<p class="MLP_text_bez1radku_-12-0- ParaOverride-1">O&#160;dvě hodiny později se Olga přes zamčené dveře svého hotelového pokoje zeptala: „Kdo je tam?“</p>
			<p class="MLP_text ParaOverride-1">„Nezlobte se, dostal jsem ještě nápad.“</p>
			<p class="MLP_text ParaOverride-1">„Tak to snad proberem při snídani.“</p>
			<p class="MLP_text ParaOverride-1">„Eh, nápady se nemají nechat vystydnout.“</p>
			<p class="MLP_text ParaOverride-1">Klapl zámek, Hampl vklouzl dovnitř a&#160;hned za dveřmi vzal Olgu do náruče. Prudce se mu vysmekla. Pokusil se ji přidržet a&#160;jeho ruce vyjely přitom vzhůru, k&#160;jejím rtům. Ale to opravdu nebyl dobrý nápad. Málem mu odhryzla ukazováček. Zaklel a&#160;v&#160;hlavě mu naskočila další ikona: piraňa! A&#160;pak se už jen nechal vycouvat a&#160;přibouchnout si dveře před nosem.</p>
			<p class="MLP_text ParaOverride-1">U&#160;snídaně se objevil s&#160;obvazem. Nikdo z&#160;nich se o&#160;tom nezmínil a&#160;oba dělali, jako by ten obvaz neviděli, ale Olga si uvědomovala, že ten její vlčí stisk měla na svědomí její neschopnost (ale co když i&#160;neochota?) vymanit se z&#160;toho svého prokletí, jak tomu už nějaký čas říkala. Prokousla ruku svého staršího nakladatelského kolegy, jako kdyby se po ní zas vztáhla ruka Silvestra Silvestra. Copak zůstane už navždy vězněm Kočičího žlebu? A&#160;copak bude všechno poměřovat svým setkáním s&#160;Mirkem, Silvestrem a&#160;Filipem? Měla by s&#160;tím už konečně něco udělat. Ale pak se už věnovala svým pracovním záležitostem.</p>
			<p class="MLP_text ParaOverride-1">Teprve až se vraceli z&#160;Prahy, přišla na to krátce řeč. Hampl ovázanou rukou ukázal Olze na místo u&#160;volantu: „Tož milá kolegyně, budete muset řídit. A&#160;taky bych chtěl navrhnout, abychom vaše hryznutí kvalifikovali jako projev našeho sblížení, cosi jako přípitek na tykání. Já jsem Lukáš.“</p>
			<p class="MLP_text ParaOverride-1">„Ahoj, Lukáši. Olga.“ A&#160;podala jeho neprokousnuté svou a&#160;bylo to.</p>
			<p class="MLP_text_bez1radku_-12-0- ParaOverride-1">Doma ji čekal dopis z&#160;týdeníku Květy, kam před čtvrtrokem poslala nějaké své fejetony. Omlouvali se, že odpovídají teprve teď, ale že zato zcela vážně uvažují o&#160;pravidelném sloupku pro ni. Jmenoval by se <span class="MLP_znak_kurziva_11b">O</span>&#160;<span class="MLP_znak_kurziva_11b">čem sní lady Carneval</span><span class="MLP_znak_kurziva_11b CharOverride-1">.</span></p>
			<p class="MLP_text ParaOverride-1">„Do prdele,“ řekla Olga tak nahlas, až se puritánský Porthos zvedl a&#160;posunul o&#160;pár metrů dál. Pak dopis roztrhala do koše.</p>
			<p class="MLP_text ParaOverride-1">O&#160;dva dny později uviděla v&#160;kiosku časopis Hermetik a&#160;zjistila, že je to prvé číslo v&#160;nové redakci. Plné pitomoučkých horoskopů a&#160;nehorázných blbostí, mezi nimiž tím nejsolidnějším materiálem byl jakýsi lidový výklad Nostradama, končící ohlášením příchodu Velkého krále hrůzy. A&#160;pak snad ještě rádoby historická studie o&#160;úloze traviček v&#160;dějinách. Hermetik s&#160;novou redakcí poklesl na tu nejobludnější bulvární úroveň. A&#160;v&#160;tiráži si Olga přečetla, že ho teď vydává Společnost pro odhalování pozemských a&#160;vesmírných záhad, řízená doktorem Théophilem Barlantem. A&#160;ze všech těch příšerností Olga usoudila, že Silvestr opravdu vzal roha: narychlo prodal svůj časopis a&#160;musí být teď kdesi hodně, ale hodně daleko.</p>
			<p class="MLP_text_bez1radku_-12-0- ParaOverride-1">Následujícího dne byla sobota a&#160;Olga si ještě hověla v&#160;posteli a&#160;počítala mušince na stropě (budeš tady muset, holka, vymalovat, jak dlouho to chceš ještě odkládat?) a&#160;dělila je každoroční konstantou slunečních erupcí, když někdo zazvonil. Rozmrzele vlezla do županu a&#160;špehýrkou uviděla olivrejovaného dodavatele. Držel květinový koš.</p>
			<p class="MLP_text ParaOverride-1">„To bude mejlka, nic jsem si neobjednala,“ křikla přes zavřené dveře. Ale hoch v&#160;livreji vylovil z&#160;velkokvětých růží lístek a&#160;pozvedl ho ke špehýrce.</p>
			<p class="MLP_text_-I- ParaOverride-1">Pozvánka na neslužební večeři do Internationalu.</p>
			<p class="MLP_text_-I- ParaOverride-1">Lukáš s&#160;prohryznutou rukou a&#160;prokousnutým srdcem.</p>
			<p class="MLP_text ParaOverride-1">Olga dala hošíkovi slušný bakšiš, postavila koš v&#160;předsíni na lavičku a&#160;našla si hned v&#160;diáři Lukášovo telefonní číslo. Kupodivu tam byl v&#160;tuhle víkendovou ranní hodinu záznamník. Buď si odskočil pro housky a&#160;noviny, anebo je ve vaně, anebo právě v&#160;jiné dámě. Tím líp, záznamník je vlastně pro její odpověď jak stvořený:</p>
			<p class="MLP_text ParaOverride-1">„Hezké ráno, Lukáši. Děkuji za ten nádherný koš, který si vůbec nezasloužím. Bohužel budu muset odmítnout nabídku na neslužební večeři. Jsem stále ještě neoblomná jeptiška. Za své logo přijala jsem tu klášterní ikonu. Prosím, nezlob se. Ještě jednou díky. Olga.“</p>
			<p class="MLP_text ParaOverride-1">A&#160;tím je to, řekla si, jednou provždy vyřízeno.</p>
		</div>
</body>
</html>