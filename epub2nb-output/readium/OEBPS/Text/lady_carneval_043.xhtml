<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>lady_carneval-39</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="lady_carneval-39" xml:lang="cs-CZ">
		<div class="Z-kladn--textový-r-meček">
			<p id="_idParaDest-38" class="MLP_uroven2_kapitola ParaOverride-1">34</p>
			<p class="MLP_text_bez1radku ParaOverride-1">Příběh o&#160;lady Carneval mám, jak jsem už zmínil, z&#160;druhé ruky. Kdosi mi ho vyprávěl.</p>
			<p class="MLP_text ParaOverride-1">To bylo takhle.</p>
			<p class="MLP_text ParaOverride-1">Někdy na konci léta 2001 jsem byl pozván na velký raut u&#160;příležitosti nějaké společenské události, a&#160;přestože jsem nepřítelem takových akcí, tentokrát jsem se tam vypravil, abych nakonec skončil na jakémsi bočním schodišti, kam jsem se, já mrcha introvertní, utekl před běsněním rautuchtivých. Seděl jsem tam chvíli na běhounem potažených schodech a&#160;naslouchal tomu vzdálenému hluku jak přes nějakou izolační zástěnu, a&#160;když už jsem se zas začal pomalu zvedat, anebo aspoň pomýšlet na to, že se zas zvednu, kdosi přisedl.</p>
			<p class="MLP_text ParaOverride-1">Ukažte mi spisovatele, kterému se tohle nestalo. Když nějaký čas píšete povídky a&#160;romány, a&#160;dokonce vám je vydávají, nakonec vždycky přisedne někdo, kdo má pro vás ten pravý a&#160;úžasný příběh, co rozhodně musíte napsat.</p>
			<p class="MLP_text_-0-12- ParaOverride-1">Ale tentokrát to bylo k&#160;mému překvapení naprosto jinak. Ten příběh, ten opravdický a&#160;skutečný příběh, kterému jsem tam na schodech naslouchal, byl tak zvláštní a&#160;poutavý, že jsem si vlastně ani neuvědomil, jak dlouho tam sedíme. (Nu, proseděli jsme tam celý ten dlouhý letní večer a&#160;jen v&#160;kratičkých pauzách jsem zas uslyšel kolísavý tón toho nekončícího rautu.) A&#160;zaujal mě už začátek příběhu. Navázal totiž na to, co jsem se na začátku osmdesátých let dověděl o&#160;brněnské operaci komunistického prezidenta Gustáva Husáka. A&#160;jen občas jsem vyprávění přerušil otázkami. A&#160;jen někdy se to vyprávění změnilo v&#160;rozhovor.</p>
			<p class="MLP_seznam_-0-6- ParaOverride-1">JÁ: Chtěl bych si něco ujasnit. Na podzim 1990 se z&#160;jejího života vytratil Filip Bureš a&#160;až do sblížení s&#160;Lukášem Hamplem žila Olga sama. To je srozumitelné, to dokážu pochopit. To zlé zřetězení zlých náhod, či co to bylo, ji naučilo ostražitosti. Ale jak to, že taková houževnatá a&#160;cílevědomá bytost, ten sebevědomý a&#160;paličatý boží tvor se nechal manipulovat nějakýma mužskýma? Vláčet a&#160;manipulovat…</p>
			<p class="MLP_seznam_-0-6- ParaOverride-1">ON: Olga to tak neviděla. Co si budem povídat, nechtěla to tak vidět. Ten sebevědomý a&#160;paličatý tvor měl holt svou slabou stránku. Ale vy říkáte zlé zřetězení zlých náhod? A&#160;opravdu si myslíte, že to byly náhody? Z&#160;toho, jak to vyprávím, to fakt vypadá jen jako náhody? Ale teď bych se potřeboval ještě na okamžik vrátit zpátky, ještě do časů, kdy Olga byla tím dobrovolným vězněm na soběšické farmě. Jak jsem už tady myslím taky řekl, nestávalo se příliš často, aby Silvestr pozval Olgu do města, na vernisáž nějaké výstavy anebo někam do divadla. Ale někdy se to přece jenom stalo. A&#160;to pak zakončili tu výpravu ještě nějakou dobrou večeří. A&#160;tak se jednou pozdě večer, vlastně už tak trochu v&#160;noci, vraceli z&#160;hotelu Continental. Správně, bylo to po vernisáži té velké surrealistické retrospektivy v&#160;Domě umění.</p>
			<p class="MLP_seznam_-0-6- ParaOverride-1">JÁ: Počkejte, neutíkejte s&#160;tím tak. Co si dali k&#160;večeři v&#160;tom Conti­nentalu? Takovým detailům přikládám dost velkou důležitost.</p>
			<p class="MLP_seznam_-0-6- ParaOverride-1">ON: A&#160;musíte přiznat, že vás o&#160;ty detaily neokrádám. Ale teď zrovna… moment, zkusím si vzpomenout. (Pauza.) Mám to! Pstruha na rožni a&#160;modrýho portugala!</p>
			<p class="MLP_seznam_-0-6- ParaOverride-1">JÁ: Prr, nespletl jste se? Nepije se tak náhodou k&#160;rybám bílé víno?</p>
			<p class="MLP_seznam_-0-6- ParaOverride-1">ON: Až to budete psát, tak si tam dejte, co chcete. Já tvrdím, že pili k&#160;pstruhovi modrýho portugala. A&#160;když pak šli z&#160;hotelu noční Kotlářskou ulicí, upozornil Silvestr Olgu na jeden z&#160;těch solidních předválečných činžáků, co jich tam je, jak víte, jak naseto. Však tenhle byl ozvláštněn tím, že zářil do noci velikým zastřešeným a&#160;zaskleným balkonem, zimní zahradou. A&#160;Olgu taky okamžitě napadlo, že ten zasklený balkon je rozsvícenej jak nějaká výkladní skříň ráje a&#160;že takhle by si taky představovala visutou zahradu Semiramidinu. A&#160;stála tam se zakloněnou hlavou a&#160;ten fantastický noční šperk ji přikoval k&#160;dlažbě, až do ní Silvestr musel drbnout. Ale následující události pak nadlouho zasunuly zimní zahradu do roztržitého zapomnění a&#160;znova se vynořila až o&#160;mnoho let později.</p>
			<p class="MLP_seznam_-0-6- ParaOverride-1">JÁ: Smím hádat? Až v&#160;druhé polovině devadesátých let?</p>
			<p class="MLP_seznam_-0-6- ParaOverride-1">ON: Nevím, jak jste na to přišel, ale trefa. To už byly jejímu synovi Oldříškovi tři nebo čtyři roky a&#160;jako Olga Hamplová psala fejetony do Vlasty a&#160;Květů a&#160;nakladatelství ULMUS připravovalo několikadílnou Velkou zahradnickou encyklopedii. „Možná že bych o&#160;něčem věděla,“ nabídla Lukášovi. A&#160;zašla si tedy na Kotlářskou ulici a&#160;snadno našla ten dům. Ale tentokrát to bylo za bílého dne. A&#160;taky měla štěstí, protože do domu právě vcházela nějaká mamina s&#160;kočárkem a&#160;ještě jedním děckem v&#160;náručí. A&#160;jak ta mamina chtěla odemknout, spadl jí klíč na chodník a&#160;Olga mohla přiskočit, podat klíč a&#160;ještě jí přidržet dveře. A&#160;pak už taky vklouzla dovnitř. A&#160;když jí mamina poděkovala a&#160;zamířila s&#160;kočárkem do kočárkárny, Olga se už čiperně rozběhla do schodů. Jak si spočítala, velký zasklený balkon by měl být ve třetím poschodí. Ale tam na ni čekaly dva byty: dveře vpravo a&#160;dveře vlevo. Za jedněmi bydlel nějaký Ctibor Šílený.</p>
			<p class="MLP_seznam_-0-6- ParaOverride-1">JÁ: Skutečně Ctibor Šílený?</p>
			<p class="MLP_seznam_-0-6- ParaOverride-1">ON: Můžete si ho samozřejmě zas nějak přejmenovat, to už je na vás. A&#160;v&#160;bytě naproti Blanca Nives Icaza.</p>
			<p class="MLP_seznam_-0-6- ParaOverride-1">JÁ: Španělka?</p>
			<p class="MLP_seznam_-0-6- ParaOverride-1">ON: Nepředbíhejme, hned se dovíte. Olga bez váhání přisoudila zimní zahradu Blance Nives, a&#160;ne Ctiboru Šílenému. A&#160;nemýlila se. A&#160;byla připravena na všechno, jenom ne na tu fantastickou vstřícnost, jež jí byla okamžitě vyjevena. Snad se i&#160;tak trochu bála, že se setká s&#160;cizinkou, která nebude znát ani slova česky, ani slova německy. A&#160;Olinčina angličtina nebyla ještě k&#160;ničemu. Ale Blanca Nives Icaza ji přivítala češtinou jen lehounce ochucenou vůněmi Karibského moře.</p>
			<p class="MLP_seznam_-0-6- ParaOverride-1">JÁ: Takže Kubánka? Čeština lehounce ochucená vůněmi Karibského moře… to není špatný.</p>
			<p class="MLP_seznam_-0-6- ParaOverride-1">ON: Olga se pokouší hned na prahu něco vysvětlit, ale je postrkována dále, protože se nesluší mluvit ve dveřích, tam se člověk vybavuje leda tak s&#160;podomními obchodníky, obtížnými pojišťováky a&#160;jehovisty, kdežto Olga je přece vítaný host, na jehož bohumilou přítomnost už tady čeká celé společenství pohodlných židlí a&#160;křesel. Takže se nemůže ubránit pocitu, že byla očekávána. Ale to už je ponořena do Blančiny pohostinnosti jak do huňatého rukávníku.</p>
			<p class="MLP_seznam_-0-6- ParaOverride-1">JÁ: Směl bych vědět, kam chodíte na ta přirovnání?</p>
			<p class="MLP_seznam_-0-0- ParaOverride-1">ON: A&#160;teprve teď dostane Olga šanci vysvětlit, proč přišla: Můj muž je majitelem nakladatelství ULMUS, které se soustřeďuje především na oborové encyklopedie. Ale nechceme jen kopírovat zahraniční publikace, nýbrž máme ctižádost plout takříkajíc vlastními vodami a&#160;dostat tam věci, které nejsou běžně k&#160;mání. A&#160;právě jsme zahájili práci na Velké zahradnické encyklopedii a&#160;jsem si jista, že vaše zimní zahrada tam určitě patří. Takže když budete souhlasit, uzavřeme s&#160;vámi smlouvu a&#160;pošleme vám sem fotografa. Ale Blanca Nives reaguje okamžitě odmítavým gestem. Nezlobte se, ale fotografa prosím ne! Vás kdykoliv moc ráda uvidím, vy jste miláček, ale do encyklopedie prosím ne! Rozumím, říká Olga, trochu tím přece jenom zaskočena, zapomeňme na to, nikdo vás nepřijde obtěžovat. A&#160;Blanca se mile usměje a&#160;připraví zelený čaj, ale přidá k&#160;tomu i&#160;zelený likér a&#160;do zimní zahrady přenese stolek a&#160;dva taburety. Teď by bylo asi dobré popsat tu zimní zahradu. Ale jestli budete ten román psát, tohle si musíte obstarat sám, protože já o&#160;zimních zahradách nic nevím. Snad jen že se jim taky říká zelený salon a&#160;mohly být napojeny na obytné prostory.</p>
			<p class="MLP_seznam_dalsi_odstavce ParaOverride-1">Ale nemám tušení, jaké rostliny se tam pěstují. Vegetace není moje silná stránka.</p>
			<p class="MLP_seznam_-0-6- ParaOverride-1">JÁ: Jak to, že to chvílemi povídáte se všemi popisnými detaily a&#160;pak zas najednou něco vůbec nevíte?</p>
			<p class="MLP_seznam_-0-6- ParaOverride-1">ON: Asi je to tak, že jsem byl lady Carneval někdy poněkud blíž a&#160;pak zas poněkud dál.</p>
			<p class="MLP_seznam_-0-6- ParaOverride-1">JÁ: A&#160;smím teď zas hádat, kým jste byl v&#160;životě lady Carneval?</p>
			<p class="MLP_seznam_-0-6- ParaOverride-1">ON: Ne, to je zbytečný. Já v&#160;tom románě nechci být! Se mnou tam nepočítejte! Nemám ctižádost být románovou postavou. Kde jsme skončili? Vidíte, teď jste mě rozčílil…</p>
			<p class="MLP_seznam_-0-6- ParaOverride-1">JÁ: Skončili jsme ve chvíli, kdy se Olga s&#160;Blankou Nives usadily na taburetech v&#160;zimní zahradě, tedy v&#160;zeleném salonu, a&#160;pijí tam zelený likér a&#160;zelený čaj.</p>
			<p class="MLP_seznam_-0-6- ParaOverride-1">ON: A&#160;pak Blanca řekne cosi španělsky.</p>
			<p class="MLP_seznam_-0-6- ParaOverride-1">JÁ: Například?</p>
			<p class="MLP_seznam_-0-6- ParaOverride-1">ON: Například: No crece en los árboles pero sacude las ramas, se cubre de pelaje pero está desnudo.</p>
			<p class="MLP_seznam_-0-6- ParaOverride-1">JÁ: A&#160;dokázal byste to opakovat?</p>
			<p class="MLP_seznam_-0-6- ParaOverride-1">ON: Proč ne? No crece en los árboles pero sacude las ramas…</p>
			<p class="MLP_seznam_-0-6- ParaOverride-1">JÁ: Stačí, dost. Co to znamená?</p>
			<p class="MLP_seznam_-0-6- ParaOverride-1">ON: Neroste to na stromě, a&#160;přece to otřásá větvemi, obrůstá to srstí, a&#160;přece je to nahé.</p>
			<p class="MLP_seznam_-0-6- ParaOverride-1">JÁ: Cože, přesně tohle že řekne? Zajímavé. A&#160;dál?</p>
			<p class="MLP_seznam_-0-6- ParaOverride-1">ON: Dál už mluví česky. Řekne: Víte, paní redaktorko, moje maminka byla tanečnicí ve slováckém folklorním souboru. A&#160;ten nějaký čas pobýval na Kubě. Tenkrát, na počátku šedesátých let, se dělaly takové výměnné folklorní akce mezi Prahou a&#160;Havanou. A&#160;maminka se tam zamilovala do exotické květeny a&#160;do mořských svítání a&#160;taky do kubánské hudby a&#160;tanců, ale především do Pedra Césara Icazy. A&#160;pak ještě řekne: Maminka s&#160;tatínkem tam dodnes žijí v&#160;Pinar del Rio, ale mně chtěli zajistit šťastnější život, a&#160;tak mě nakonec dostali sem. A&#160;tuhle zahradu jsem si pořídila jako takový snový most do mého dětství v&#160;Pinar del Rio. Dlouho jsem hledala tenhle byt s&#160;proskleným balkonem a&#160;namáhavě jsem ho získávala. A&#160;to jsem ještě nevěděla vůbec nic o&#160;tom, jak se zakládají zimní zahrady. Tady se už tomu jaksi neholduje. Musela jsem si pro zkušenosti zajet do Holandska. A&#160;nakonec řekne: Představte si, že tady v&#160;létě mám i&#160;motýly. Celou eskadru motýlů. Tady takhle nad hlavami. A&#160;udělá dlaněmi poletující motýly. Ale v&#160;zimě bohužel ne, roční cyklus se mi zas tak docela nepodařilo oblafnout. A&#160;tak zde mám aspoň něco, čemu říkám hmyzí oratorium. A&#160;Blanca Nives Icaza sáhne na stolek po bakelitové krabičce dálkového ovládání a&#160;od stropu zazní bzučení, pískání a&#160;cosi jako drnčení napjaté tětivy. Promiňte, omlouvá se pak, to jsem nechtěla, nevěděla jsem, že jste na hmyzí zpěv alergická. Olze na tváři naskákaly skvrny podobné starořímským mincím. Ale když na stropě zmlkne to, čemu Blanca Nives říká hmyzí oratorium, mince zas chválabohu rychle vyblédají. A&#160;pak obě chvíli mlčí a&#160;dívají se přes zářivou barevnou clonu z&#160;listí a&#160;květů do podzimní pošmourné ulice. Právě tam chodci otvírají deštníky a&#160;projíždějící auta rozstřikují bláto. A&#160;malá holčička, co běží přes ulici, má už rukavičky a&#160;válenky! V&#160;zimní zahradě je však ovzduší imitující blízkost Golfského proudu. Tak nějak je na západním pobřeží Kuby. Ale jestli to, pane Kratochvile, budete chtít napsat, neobejdete se bez znalosti kubánské flóry. Protože tu v&#160;té zimní zahradě čekejte. Nejlepší by bylo navštívit v&#160;té věci nějakýho velkokapacitního zahradníka. Když si u&#160;něho koupíte nějakej tavolník nebo brslen, určitě vám jako bonus přidá i&#160;popis zimní zahrady.</p>
			<p class="MLP_seznam_-0-6- ParaOverride-1">JÁ: Nějak si už poradím. Jestli to teda vůbec budu psát. Pokračujte prosím. Vraťme se k&#160;Olze a&#160;Blance Nives.</p>
			<p class="MLP_seznam_-0-6- ParaOverride-1">ON: Sedí tam a&#160;pořád pijí zelený čaj a&#160;zelený likér, když se najednou Olga zeptá: Můžu? A&#160;jde k&#160;obrázku, který tam visí mezi oleandry nebo čím. Muž a&#160;žena s&#160;malou holčičkou na břehu moře. A&#160;hned je jasné, že to děvčátko je Blanca Nives a&#160;ten vousáč, ten barbudos, je zajisté Pedro César a&#160;ta krásná dáma, to bude zase Blančina matka, folklorní tanečnice ze Slovácka. Jenže její jméno Blanca zatím vůbec nevyslovila. Jak se jmenovala ta slovácká tanečnice? A&#160;Olga se otočí a&#160;chce se zeptat, ale Blanca si položí prst na rty a&#160;naznačí Olze, aby pokračovala v&#160;obhlídce. A&#160;tak Olga obejde nějaký hustý a&#160;vysoký keř a&#160;uvidí další obrázek. Zase muž a&#160;žena s&#160;malou holčičkou na pozadí moře. Ale tentokrát je to snímáno z&#160;většího odstupu, takže muž, žena a&#160;holčička se zmenšili, zato moře je v&#160;mnohem širším záběru. A&#160;Olga se zas ohlédne, ale Blanca stále má levou ruku na rtech a&#160;pravou naznačuje, aby šla dál. A&#160;na skleněné stěně zimní zahrady je zarámován třetí obrázek: zase totéž, ale z&#160;ještě většího odstupu, takže kubánská rodinka je už stěží rozeznatelná a&#160;moře je už veliké, převeliké a&#160;na pravé straně cosi jako pilíř. A&#160;už je to tady, čtvrtý snímek: dvěma pilíři se o&#160;dva břehy opírá dlouhý železniční most klenoucí se nad chobotem mořského zálivu. A&#160;z&#160;kubánské rodinky už jen mravenečci u&#160;paty pilíře…</p>
			<p class="MLP_seznam_-0-6- ParaOverride-1">JÁ: Dost, zastavte, budu zas hádat! A&#160;po tom mostě nad chobotem mořského zálivu uhání vlak a&#160;z&#160;oken salonního kupé povlávají záclony…</p>
			<p class="MLP_seznam_-0-6- ParaOverride-1">ON: Olga se prudce otočí. Ale Blanca Nives tam pořád ještě sedí s&#160;prstem na rtech. A&#160;Olga teď rychle a&#160;bez rozloučení odchází. A&#160;v&#160;tom spěchu převrhne stolek. Zelená karafa leží na zemi a&#160;vytéká z&#160;ní zelený likér.</p>
			<p class="MLP_seznam_-0-6- ParaOverride-1">JÁ: Aha. Fajn. Skoro bych tomu zatleskal. Až na to, že ten viadukt nad chobotem mořského zálivu je v&#160;našem případě trochu, abych použil vašeho oblíbeného pojmu, nesrozumitelná ikona. Nebo ne? Dejme tomu, že nějaké švýcarské pojišťovně může posloužit jako taková tradiční symbolika jistot&#160;– pevný most nad tříští vln a&#160;spolehlivý a&#160;pohodlný vlak, který bezpečně a&#160;zavčas dojede k&#160;cíli. Ale proč opakovaně v&#160;životě Olgy Abelové?</p>
			<p class="MLP_seznam_-0-6- ParaOverride-1">ON: Tak jo. Ale opravdu jen pro vaše potěšení se pokusím o&#160;jakýsi výklad. (Pauza.) Když se Olga snaží odvyprávět napřed Silvestru Silvestrovi a&#160;pak Filipu Burešovi a&#160;pak ještě Lukáši Hamplovi, co ji to vlastně postihlo, to své zlé zřetězení zlých náhod, jak jste to nazval, je si nakonec vědoma toho, že se jí vůbec nedaří říct to podstatné. Srostlo to s&#160;jejím životem a&#160;teď už to nejde odtrhnout. A&#160;proto ani pojmenovat. Není z&#160;toho cesty ven. Však co je to podstatné? Ale o&#160;tom je přece ten obraz se železničním viaduktem! Vlak uhání, záclony vlají, ale kouř přece, vzpomeňte si, stoupá rovně vzhůru! Čili zásah do přirozených zákonitostí! Kdesi se stalo cosi nenapravitelného. (A&#160;vida, v&#160;tomtéž obraze zároveň pojišťovácké jistoty i&#160;existenciální propasti!) Ale taky s&#160;tím Olinčiným světem se možná stalo něco nesrozumitelného a&#160;nenapravitelného. Kdy, jak, proč? Tak to si netroufám vědět. Ale je to s&#160;ní teď neoddělitelné srostlé. A&#160;není z&#160;toho cesty ven. Už rozumíte? Srostlé… (Pauza.) Ale to zas neberte moc vážně. To je jen takový můj výklad. Klidně by se dal vymyslet docela jinej.</p>
		</div>
</body>
</html>