<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>lady_carneval-4</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="lady_carneval-4" xml:lang="cs-CZ">
		<div class="Z-kladn--textový-r-meček">
			<p id="_idParaDest-3" class="MLP_uroven2_kapitola ParaOverride-1">2</p>
			<p class="MLP_text_bez1radku ParaOverride-1">Olga byla zástupkyní šéfredaktora Brněnského kurýra, deníku, který se hned po sametové revoluci změnil (nebo spíš pokusil změnit) z&#160;regionálního komunistického plátku na přísně pravicový list, jenž se rozhodl provést ozdravnou očistu socialismem zavšiveného Brna.</p>
			<p class="MLP_text ParaOverride-1">Hned na začátku týdne si Olga všimla, že se jí šéfredaktor chystá cosi důležitého říct, a&#160;taky toho, že mu to přece jenom působí jisté potíže. Čtyři roky tady byla primadonou a&#160;inženýr Žluk si považoval za čest, že smí být jejím nadřízeným. A&#160;tak přestože byl vydrezírován v&#160;obratech na čtyráku, nebylo teď pro něho snadné nakopnout Olgu do zadku. Úcta k&#160;její nádherné zadnici mu byla příliš dlouho vštěpována. Nemluvě už o&#160;tom, že Olžiným dalším přízviskem byla vedle lady Carneval i&#160;„prezidentova schovanka“. A&#160;taky tahle institucionální úcta byla u&#160;inženýra Žluka hluboce zakořeněna. Tudíž není divu, že si to nechal až na závěr týdne, až na páteční poradu.</p>
			<p class="MLP_text ParaOverride-1">„Náklad novin jde rychle dolů, lidi nás nekupujou, a&#160;jistě vám neprozrazuju žádný tajemství, že v&#160;týhle době nám nenasype vovsa žádnej městskej výbor partaje, a&#160;tak jestli nechceme okamžitě sbalit krámek, musíme se smrsknout na provozní minimum…“</p>
			<p class="MLP_text ParaOverride-1">Všichni rychle sklopili hlavy, jako když se ve škole zkouší na známky a&#160;nikdo na sebe nechce upozornit. Jenom Olga se dívala zpříma, protože věděla, že o&#160;ní už je stejně rozhodnuto. Její defe­nestrace redakci poslouží i&#160;jako všem srozumitelný signál radikálního obratu. A&#160;Žluk jí k&#160;tomu hned nabídl zlatý padáček: když teď okamžitě sama vyskočí, bude ještě dva měsíce dostávat plný plat. A&#160;tak se zvedla ještě během porady a&#160;šla si vyprázdnit zásuvky. A&#160;cestou ji napadlo, že Žluk moc dobře ví, že má to štěstí, že při postupném publikování seznamu spolupracovníků Státní bezpečnosti přijdou Žluci na řadu až na konec. A&#160;to už nebude nejspíš nikoho zajímat. Zatímco teď se v&#160;tom lidi s&#160;potěšením ryjí.</p>
			<p class="MLP_text_bez1radku_-12-0- ParaOverride-1">Poslední rozloučení s&#160;místností, v&#160;níž strávila tolik šťastných (opravdu šťastných?) dnů. Aha, ještě tohle. Na zdi totiž visí veliký barevný plakát, pořízený z&#160;panoramatické fotografie: celá redakce Brněnského kurýra rozhozená v&#160;malebných pozicích na pláži Brněnské přehrady, v&#160;pozadí barevné trojúhelníčky jachtařského klubu, ve vzduchu racci. A&#160;Olga teď vyloví ze své manikúry nůžtičky a&#160;zajede do plakátu a&#160;svou postavičku v&#160;plavkách vystřihne. Drží ten výstřižek v&#160;ruce, otočí se a&#160;ve dveřích Zdeněček, redakční holka pro všechno, hodnej kluk, kterému v&#160;pěti letech ukousl pes špičku nosu, a&#160;tak ten bezbranný boží tvor slouží v&#160;redakci i&#160;jako maskot. Olga věděla, že ji Zdeněček zbožňuje, nechal by se pro ni rozčtvrtit a&#160;jistě doma promasturbuje celé večery v&#160;myšlenkách na ni. A&#160;tak mu naznačila, aby rozevřel dlaň, a&#160;pak mu do ní vložila svou polonahou postavičku: „Čau, čau, Zdeněčku, nes tady za mě dál hořící pochodeň!“</p>
		</div>
</body>
</html>