<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>lady_carneval-21</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="lady_carneval-21" xml:lang="cs-CZ">
		<div class="Z-kladn--textový-r-meček">
			<p id="_idParaDest-20" class="MLP_uroven2_kapitola ParaOverride-1">18</p>
			<p class="MLP_text_bez1radku ParaOverride-1">A&#160;tak Olga na soběšické farmě znova osaměla. Totiž zase ve společnosti Králíčka ohnivého. Který ovšem naprosto propadl svým schovávačkám. Takže ho celé dny neviděla. Tady opravdu něco nehraje, ujišťovala se už pokolikáté, a&#160;měla dokonce pocit, že teď, co se stala Silvestrovou ženou, se Králíček ohnivý proměnil v&#160;kobylinec a&#160;sám se nabral na lopatku a&#160;rychle odklidil. Tak se stranil její společnosti. A&#160;když se nějakým nedopatřením přece jenom potkali, poníženě se nahrbil a&#160;tvářil se jak Laurel přistižený Hardym při nějakém darebáckém kousku. Anebo to byla jen maska, pod níž se jí vysmíval? Ale určitě tu bylo nějaké tajemství, do něhož ji nikdo nezasvětil. Však jen co se Silvestr vrátí, vytáhne to z&#160;něho.</p>
			<p class="MLP_text_bez1radku_-12-0- ParaOverride-1">Prvé dny po Silvestrově odletu do Colomba Olga pilně pracovala. Udělala korekturu jedenáctého, listopadového čísla Hermetika a&#160;pro Silvestrovu edici Vertigo přepisovala do počítače (a současné češtiny) zastaralé předválečné překlady některých dosud znovu nevydaných Meyrinkových próz, které měly vyjít pod parafrázujícím názvem <span class="MLP_znak_kurziva_11b">Anděl východního okna</span><span class="MLP_znak_kurziva_11b CharOverride-1">.</span> A&#160;s&#160;němčinářem promrskávala německé přípustkové, přací a&#160;účinkové věty. Ale taky myslela na to, co jí Silvestr kladl na srdce: „Neseď jen pořád na farmě. Jeď taky do města, scukni se s&#160;kamarádkama. Nechtěl bych, aby ses třeba cítila jako zajatkyně. Nikdo si nesmí myslet, že jsem tě tady uvěznil.“</p>
			<p class="MLP_text ParaOverride-1">A&#160;něco na tom bylo. Za toho čtvrtroku, co tady pobývala, se neviděla s&#160;nikým z&#160;někdejších známých. Byl to hektický čtvrtrok, takže si tu svou izolaci ani neuvědomila. Učila se nejen praktickým věcem, bez nichž se dneska kvalitní časopis dělat nedá, ale především se učila žít úplně jinak, než byla dosud zvyklá. A&#160;to bylo to nejtěžší a&#160;to hltalo nejvíc času. Cítila, jak se po tom nočním křiku v&#160;nemocnici bytostně proměnila. I&#160;když možná ne tak, jak se jí zpočátku zdálo. Žádná proměna není zas tak rázná, jak se v&#160;prvních dnech může jevit. Během toho čtvrtroku měla taky abnormální potřebu naprosté samoty a&#160;ty spanilé lesy v&#160;okolí farmy (a&#160;to není jen epiteton ornans, jeden z&#160;hvozdů poblíž Soběšic se skutečně jmenuje Spanilý les) jí přišly náramně vhod. Soběšičtí ji považovali za náruživou houbařku, přestože ji nikdy nepotkali s&#160;košíkem. Ale lidi si potřebují nějak jednoduše vysvětlit každé neobvyklé chování. A&#160;sympatické bylo, že ji tady, zdá se, nikdo nepoznal. Vždyť kdo by tady čekal lady Carneval? Lidi si taky potřebují všechno zasadit do určitého kontextu.</p>
			<p class="MLP_text ParaOverride-1">Během toho čtvrtroku ji Silvestr občas vytáhl do města. Na oběd pod obraz se železničním viaduktem. A&#160;před obědem nebo po obědě na nějakou výstavu. A&#160;jednou dokonce i&#160;na vernisáž. A&#160;po ní na večeři do jednoho z&#160;úctyhodných brněnských hotelů (do Continentalu).</p>
			<p class="MLP_text ParaOverride-1">Silvestr byl posedlý obrazy. Dokázal mezi nimi bloudit jako ve snách a&#160;stávalo se, že pak úplně zapomněl, že je tam s&#160;Olgou. Olga kupodivu při těch výpravách nenarazila na nikoho známého. Anebo si toho nevšimla. A&#160;pokud si jí všiml nějaký známý, možná ji z&#160;nějakého důvodu zaváhal oslovit. Zato jednou kdosi nezaváhal oslovit Silvestra.</p>
			<p class="MLP_text ParaOverride-1">Stalo se to při návštěvě Domu umění, právě při té jediné verni­sáži, jíž se s&#160;Olgou účastnili, vernisáži výstavy „Pamlsek pro Fifinku aneb Surrealismus v&#160;budoáru i&#160;mikrovlnce“. Kdosi tam vzal Silvestra důvěrně za rukáv, ale ten se mu okamžitě vysmekl: „Spletl jste se, příteli, nejsem ten, koho hledáte.“ A&#160;otočil se k&#160;němu zády. Ale dotyčný pak řekl dost nahlas: „Ty smradlavý Rudolfe!“ A&#160;Olgu okamžitě napadlo, že ten bizarní výstup bude jistě jen součástí té surrealistické expozice.</p>
			<p class="MLP_text_bez1radku_-12-0- ParaOverride-1">A&#160;je na čase tu říct, že lady Carneval znal sice kdekdo, ale ve skutečnosti jen tu její legendu, tu personifikaci Gottovy písně. Ale kdyby se s&#160;tou personifikací chtěla ztotožnit, musela by pro to něco udělat. Což neudělala. Moc ráda přijala svůj úspěch, tu cestu nahoru, ale zůstávalo v&#160;ní stále to paličaté děcko, které chtělo být vždy samo sebou. A&#160;tak se zadostiučiněním vzala na vědomí, že ji lidé na ulicích, v&#160;obchodech a&#160;restauracích už nepoznávají. Její svatební fotografie v&#160;Květech, Mladém světě, Vlastě už byly chválabohu zapomenuty. A&#160;pokud ji přece jenom občas někdo poznal, vysmekla se mu, jak Silvestr teď na té vernisáži: „Spletl jste se, vážený.“ Její legenda se od ní oddělila a&#160;začala si žít vlastním životem a&#160;v&#160;obecném povědomí nikoli legenda, ale Olga byla tím stínem, který ztratil své tělo. Což jí vyhovovalo, zvláště teď, když ta personifikace figurovala v&#160;čele seznamu spolupracovníků Státní bezpečnosti.</p>
			<p class="MLP_text ParaOverride-1">A&#160;k&#160;tomu navíc ještě Olinčina překvapivá nespolečenskost. Vždyť se vlastně v&#160;Brně znala jen s&#160;tím společenstvím kolem Brněnského kurýra a&#160;s&#160;těmi, co byli nějakým způsobem napojeni na jeho redakci. Jen v&#160;tomhle okruhu se odehrály všechny její krásné vylomeniny (a&#160;jen svými nejcennějšími lidskými vztahy ten kruh výjimečně překročila). Takže když teď chtěla dát na Silvestrovu dobrou radu a&#160;zas se s&#160;někým setkat&#160;– a&#160;rozhodně to neměl být nikdo ze společenství kolem Kurýra&#160;–, zbývala už jen Lída a&#160;její kamarádky. Je to trapné, ale je to tak.</p>
			<p class="MLP_text_bez1radku_-12-0- ParaOverride-1">„Není možná, seš to ty, Olinko? Kams na tak dlouho zmizla? Už jsem si fakt myslela, že seš v&#160;Praze. No máš tam přece nějaký kontakty a&#160;Praha je mediální metropole, tam se člověk spíš upíchne než v&#160;zaprděným Brně. No jak vidíš, já už teď taky nejsu redaktorka, ale mám na starosti zvukový archiv a&#160;chodím na poštu pro abonované časopisy a&#160;tak. No je to rozhodně lepší. Tohle už není žádná honička. A&#160;taky se už nemusím bát, protože když mě včera vylili z&#160;redakce do archivu, nevykopnou mě zas hned zítra na dlažbu. Ale jo, klidně mě vykopnou, nacpou do popelnice a&#160;vyvezou za město do odpadků! Všechno je z&#160;prdele, Olinko… Dneska bych se potřebovala vybrečet já. A&#160;jako by toho svrabu nebylo dost, před dvěma dny jsem si dopoledne skočila pro něco domů a&#160;Ivoš tam zrovna šoustal prodavačku odnaproti. Víš, kdyby to aspoň byla nějaká televizní moderátorka, řekla bych si, že mi hledá teplý místečko v&#160;televizi, a&#160;tak kvůli tomu navazuje kontakty… Promiň, sem blbá. Přijdeš za svou dobrou kamarádkou a&#160;já hnedka… Fakt se stydím. Počkej, mám tady tu dobrú slivovicu, tuhle, znáš ju. Ale skleničky jsou zaprasený, dívej. Nějaký sviňky mi tady zas nasávaly. Však cvaknem si přímo z&#160;lahve, neva? Tak ať nám chlapi padaj k&#160;nohám! A&#160;teď mluv ty, co se s&#160;tebou děje? Cože? Tak tos to vzala hopem! Povídej a&#160;za koho? Néé, já se z&#160;tebe pominu! Tak tys uhnala Silvestra Silvestra! Vidíš a&#160;já si myslela, že je to buzik… Že mě hned nepleskneš přes papulu! Ale uznej, že je to teda balada: Silvestr Silvestr a&#160;lady Carneval! No já teď musím na poštu pro ty časopisy. Pojď se mnou, vždyť jsme si ještě vůbec nic neřekly… Nevidíš tady někde takovou velkou kabelu?“</p>
			<p class="MLP_text_bez1radku_-12-0- ParaOverride-1">A&#160;tak se Olga octla na nádražní poště. A&#160;zatímco si Lída zašla pro ty abonované časopisy, stála Olinka na chodbě, u&#160;výtahu, jmenovitě u&#160;páternosteru, který nepřetržitě vozil velká dřevěná šuplata šach­tou vpravo nahoru a&#160;velká dřevěná šuplata šachtou vlevo dolů.</p>
			<p class="MLP_text ParaOverride-1">Stála tam a&#160;bavila se představou, že chudáka Lídu teď taky čeká Prozření. Jestli totiž ten Silvestrův model opravdu takhle funguje, tak rychle za sebou navršená protivenství vymáčknou teď z&#160;Lídy Výkřik absolutního poznání a&#160;stane se z&#160;ní absolutně svobodný boží tvor! Což bylo něco tak fantasticky srandovního, že Olze to cuklo bránicí a&#160;pak už celým tělem a&#160;zase cuklo a&#160;ještě cuklo a&#160;ještě cuklo, ale pak najednou přestalo cukat. A&#160;Olga ztuhla. Stála tam a&#160;dívala se, jak se v&#160;jedné z&#160;kajut páternosteru objevila Silvestrova ovousená hlava a&#160;pak už tam byl celý a&#160;kompletní a&#160;ve svém perfektním obleku a&#160;se staromódní jehlicí v&#160;kravatě, arcibiskup okultismu a&#160;generálmajor psychokineze, ruce měl svěšené nad rozkrokem, důstojně sepnuté, díval se přímo na Olgu a&#160;usmíval se, ale nic neřekl, ale taky Olga nic neřekla, jak z&#160;toho byla paf, a&#160;to už mizel nahoře, až z&#160;něho byly vidět jen pečlivě vycíděné boty, ale než se Olga vzpamatovala, byl tu znova, objevil se zas v&#160;levé šachtě, sjížděl dolů, a&#160;zas se díval přímo na Olgu a&#160;zas se usmíval a&#160;nic neřekl, zato Olga už cosi vyhrkla, ale protože se do toho dřevěného šuplete nedalo za ním naskočit, rozběhla se dolů. Ale nebyl tam. Třeba čeká venku, před poštou. Ale nečekal ji ani před poštou.</p>
			<p class="MLP_text ParaOverride-1">Ale to je přece naprosto srozumitelné: vrátil se předčasně ze Srí Lanky a&#160;náhodně ji teď uviděl ve městě, šel za ní a&#160;vlezl do páter­nosteru, aby se jí dal vidět, tak jak se nebeští poslové vždycky napřed zjevují ve snách, dřív než předstoupí osobně. To přece naprosto odpovídá Silvestrově žertovné a&#160;mystické a&#160;patafyzické povaze. A&#160;teď pojede napřed, pospíší si na farmu, aby tam byl s&#160;předstihem, a&#160;bude ji čekat se slavnostním obědem a&#160;taky nepochybně s&#160;nějakým dárkem, co jí přivezl z&#160;Cejlonu, pardon ze Srí Lanky. A&#160;určitě by mu měla dát čas, aby s&#160;Králíčkem ohnivým stihli uklohnit ten oběd. Ale co naplat, má tak nezvládnutelnou, ba děsivou chuť ho už zase vidět, už s&#160;ním zas být, že se na ni nesmí zlobit, že přiletí jak pominutá a&#160;vyrazí mu naběračku z&#160;ruky.</p>
			<p class="MLP_text_bez1radku_-12-0- ParaOverride-1">Vystoupí v&#160;Soběšicích z&#160;autobusu, dojde na konec Weissovy ulice, k&#160;farmě je to ještě kousíček, má co dělat, aby se neutrhla a&#160;neběžela, srdce tluče jak lvové v&#160;kleci jatí, smí vědět, proč Králíček ohnivý nevytáhl nad střechy nějaký prapor, aby všem bylo jasné, že ten, koho horoucně žádáme, se už navrátil?</p>
			<p class="MLP_text ParaOverride-1">Však jaké zklamání uvnitř. Nikde nejmenší stopy Silvestrovy přítomnosti. Snad se ještě zdržel ve městě. Jen kdyby bylo možné domluvit se s&#160;Králíčkem ohnivým, ten určitě ví. Ale ten králičí pazneht je zas někde zašitej. Musela by chodit po domě a&#160;odněkud ho vytřepat.</p>
			<p class="MLP_text ParaOverride-1">Určitě to byl v&#160;páternosteru Silvestr Silvestr, věděla Olga, vždyť si hleděli do očí, je tak málo jistých věcí na světě, ale tohle snad náleží k&#160;nim. Ale jak běží čas a&#160;po Silvestrovi ani tuchy, dostaví se první pochyby. Kdyby se tak dlouho zdržel ve městě, přece by jí aspoň brnkl, ne?</p>
			<p class="MLP_text ParaOverride-1">Je pozdě večer a&#160;Olga už připouští, že to nemusel být Silvestr, ale někdo mu přízračné podobný. Je přece známo, že se vyskytují takzvaní identičtí dvojníci. K&#160;vzteku, že se to tak zblblo s&#160;tím Králíčkem a&#160;že je teď nekomunikativní.</p>
			<p class="MLP_text ParaOverride-1">Tak jo, nebyl to Silvestr, je ještě na Srí Lance a&#160;při světle pochodní si prohlíží skalní chrámy v&#160;Dambulle. Anebo se teď právě oddává čajovému obřadu. S&#160;Arthurem Clarkem.</p>
			<p class="MLP_text_bez1radku_-12-0- ParaOverride-1">Kolik je? Nemůže usnout. Za sedm minut čtvrt na čtyři. Vlastně už pomalu ráno. Co to Silvestr říkal? Za touhle zdí je velká místnost, kterou Olga dostane taky jako svatební dar. A&#160;měla by být od ní oddělena snad jen jednoduchou kantkou. Olga si klekne na postel a&#160;zaťuká na zeď. A&#160;hle, teď přes tenkou stěnu jasně slyší tu rozlehlou prostoru v&#160;sousedství. Hodí přes sebe župan a&#160;vypadne na chodbu. Tam potká Porthose, nadšeného tím, že taky jeho velitelka už má své noční spády.</p>
			<p class="MLP_text ParaOverride-1">Oba zvolna postupují podél stěny a&#160;Olga ji opatrně oťukává. Králíček ohnivý spí sice o&#160;poschodí výš, ale zvuky se v&#160;noci šíří mnohem pronikavěji a&#160;po celé budově. „Tak bacha, Porthosi, bacha!“ I&#160;když zas není tak zcela jasné, proč by se zrovna teď měli Králíčka bát. Mezi chodbou a&#160;dotyčnou místností je zde mnohem tlustší zeď než v&#160;Olžině ložnici, ale i&#160;tak je stále slyšet echo té tajemné prostory. Přece musí být někde vchod do jejího budoucího salonu. „Tak hledej, Porthosi, hledej! Náš pán je šprýmař a&#160;tajnůstkář, mrcha jedna myste­riózní, takže je docela možné, že i&#160;ty dveře budou tajné, zrovna jako ty vchody a&#160;východy přes všechny vestavěné skříně a&#160;knihovny.“</p>
			<p class="MLP_text ParaOverride-1">A&#160;už jí to vůbec nepřijde divné, že teď v&#160;noci hledá vchod do nějakého zazděného pokoje. Koneckonců noční hodina je odedávna nejvhodnější pro takové průzkumy.</p>
			<p class="MLP_text ParaOverride-1">Konec chodby. Tak jo. A&#160;Olga se vrátí zpátky až k&#160;ložnici a&#160;zkouší to obejít zas z&#160;druhé strany. A&#160;pak narazí na rozvodnou skříň s&#160;klikatinou blesku a&#160;nápisem <span class="MLP_znak_kurziva_11b">Pozor, vysoké napětí!</span> Skříň je vysoká jak lidská postava a&#160;ve dvířkách chybí klička. „Počkej, Porthosi, hned jsem zpátky!“ Olga se rozběhne do ložnice a&#160;v&#160;zásuvce toaletního stolku najde hranatý špalíček tužky, jehož tloušťka snad odpovídá.</p>
			<p class="MLP_text ParaOverride-1">Dvířka se otevřou, ale je to jen prázdná kovová skříň. Moment, vevnitř prázdné skříně jsou ve zdi další dveře. A&#160;ve světle z&#160;chodby je vidět, že na dveřích je namalováno krásné jablko, jablko k&#160;nakousnutí. Olga stiskne kliku, jistá si tím, že bude zamčeno, ale dveře se rozevřou do tmy. „Tak co, Porthosi, půjdeš se mnou, anebo tady budeš takhle blbě trčet?“ Skloní se k&#160;němu, chce ho postrčit, ale Porthos se naježí, proběhne jí pod rukou a&#160;odšourá se zpátky do chodby.</p>
			<p class="MLP_text ParaOverride-1">Hned za dveřmi sáhne na zeď, hledá vypínač. Stiskne jednou a&#160;po zaváhání ještě podruhé a&#160;potřetí a&#160;postupně se rozsvítí tři veliké lustry. Místnost je rozlehlá jak rytířský sál na nějakém zámku. Na podlaze parkety, stěny táflovány reliéfně vyřezávanými dřevěnými deskami a&#160;– překvapeně zvedne hlavu&#160;– kazetový strop. Opravdu kazetový strop? Tak tomu říkám svatební dar! Tady se Silvestr truhlář, tesař a&#160;stolař vyřádil! A&#160;což teprve, až se to naplní nábytkem, který si sama vybere z&#160;katalogů nejslavnějších nábytkářských firem! A&#160;on jí ho pak vlastnoručně vyrobí, vraceje se každý večer do její náruče kropenatý pilinami… A&#160;Olga docela pobavena kýčovitostí svých snů jde ke dvěma panoramatickým, leč zatemněným oknům a&#160;povytahuje žaluzie.</p>
			<p class="MLP_text ParaOverride-1">Venku ještě tma. Navíc zvýrazněná těmi rozsvícenými lustry za Olinčinými zády. Dlouho tam stojí a&#160;dívá se do tmy, toho magického zrcadla, a&#160;pomalu jí to dochází. Silvestr jí přece řekl, že jednu místnost si zbudoval úplně sám a&#160;nikoho z&#160;řemeslníků tam nepustil, prostora obložená dřevem, ale o&#160;té místnosti přece mluvil jako o&#160;třinácté komnatě a&#160;požádal ji, aby tam nevstupovala! Ne, je to jinak&#160;– dokonce jí přikázal, aby tam nevstupovala! To je ovšem snadno vysvětlitelné. Svatební dar, tedy překvapení! Nechtěl, abych tam vstoupila dřív, než to bude dočista hotové, osázené tím fantastickým nábytkem! A&#160;pak to jablko na dveřích! Jablko je symbol New Yorku, ale taky symbol ráje. Ale ještě přesněji je to tak, že je symbolem ovoce ze zapovězeného stromu! Symbolem zapovězení.</p>
			<p class="MLP_text_bez1radku_-12-0- ParaOverride-1">Ta úzkost, kterou teď cítí, je docela snadno vysvětlitelná tím, že se dívá s&#160;rozsvícenými světly za zády do tmy venku. Snad kdyby zhasla lustry.</p>
			<p class="MLP_text ParaOverride-1">A&#160;tak se pomalu otočí od temných oken a&#160;chce jít k&#160;vypínači. A&#160;teprve teď uvidí, co dosud nemohla vidět, protože je to v&#160;takovém hlubokém výklenku hned vedle dveří, a&#160;ona přece šla od dveří přímo k&#160;oknům. A&#160;až teprve teď se ohlédla.</p>
			<p class="MLP_text ParaOverride-1">Olgu zasáhl úder hrůzy.</p>
			<p class="MLP_text ParaOverride-1">To, co v&#160;ní bylo dosud neprodyšně uzavřeno (jak v&#160;třinácté komnatě), se teď zjevuje v&#160;jediném záblesku: skončil výpadek paměti!</p>
			<p class="MLP_text ParaOverride-1">Když na ni v&#160;nemocnici naléhali, aby si vzpomněla, jak vypadali ti, co ji v&#160;Kočičím žlebu znásilnili&#160;– „Nesmíme je nechat jen tak pobíhat, vy nám přece můžete dát jejich popis!“&#160;–, odpověděla, že nemůže, protože si je vůbec nepamatuje, „nevím, jak bych to řekla… jako by byli bez ksichtu…“ A&#160;teď vidí, že je to tak, opravdu byli bez ksichtu, protože měli tváře překryté maskami!</p>
			<p class="MLP_text ParaOverride-1">Ve výklenku vedle dveří visí dvě masky: snad jsou to masky kuny a&#160;tchoře.</p>
			<p class="MLP_text_bez1radku_-12-0- ParaOverride-1">V&#160;záblesku poznání ožila paměť a&#160;Olga teď zřetelně vidí: ten s&#160;maskou kuny byl mohutné, atletické postavy, Králíček ohnivý (čepicí překrýval ohnivé vlasy), a&#160;ten s&#160;maskou tchoře Silvestr, zpětně teď poznává jeho postavu, jeho ruce, dech a&#160;intimní pohyby. Byl to Silvestr Silvestr s&#160;Králíčkem ohnivým, kdo ji s&#160;maskami na ksichtech v&#160;Kočičím žlebu zastoupili cestu a&#160;pak srazili na zem a&#160;surově znásilnili!</p>
		</div>
</body>
</html>