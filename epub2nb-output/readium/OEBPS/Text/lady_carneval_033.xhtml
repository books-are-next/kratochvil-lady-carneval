<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>lady_carneval-29</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="lady_carneval-29" xml:lang="cs-CZ">
		<div class="Z-kladn--textový-r-meček">
			<p id="_idParaDest-28" class="MLP_uroven2_kapitola ParaOverride-1">25</p>
			<p class="MLP_text_bez1radku ParaOverride-1">A&#160;zase sobotní dopoledne. A&#160;zase Olžin byt na rohu Veveří a&#160;Tábora. Olga se s&#160;Filipem dívá na přímý televizní přenos prezidentovy návštěvy v&#160;Brně. A&#160;právě chce něco říct v&#160;tom smyslu, jaký je to úpadek, když teď dávají přednost koukání na přenos, místo aby byli u&#160;toho, a&#160;tu Filip vyskočí: „Podívej, vždyť oni teďka jedou po Veveří, prezidentská kolona je teď zrovna pod náma!“ A&#160;chce běžet na balkon, ale pak uvidí Olinčin vyděšený obličej a&#160;prst mířící na obrazovku:</p>
			<p class="MLP_text ParaOverride-1">„Teď tam byl! Králíček ohnivý! Díval se přímo na mě!“</p>
			<p class="MLP_text ParaOverride-1">Měli štěstí, výtah je v&#160;jejich poschodí, takže jsou dole natotata, ale Havlova kolona je už v&#160;nedohlednu a&#160;hloučky se rozptylují. Olga tam přesto dlouho stojí a&#160;rozhlíží se.</p>
			<p class="MLP_text_bez1radku_-12-0- ParaOverride-1">Když se zas vrátili nahoru, bylo znát, že příjemná pohoda sobotního dopoledne je už v&#160;tahu. A&#160;přitom si ani nemohla být jista, že to opravdu byl Králíček ohnivý. Neměl totiž svoje ohnivé vlasy.</p>
			<p class="MLP_text ParaOverride-1">„Ale poznala jsem ho bezpečně podle očí. Musel bys ty oči znát, aby ti bylo jasný, že jsou naprosto signifikantní.“</p>
			<p class="MLP_text ParaOverride-1">„No tak jo, tak tady byl odbarvený Králíček ohnivý a&#160;těma svýma signifikantníma očima vyhlížel v&#160;davu prezidentskou kolonu. Ale ty seš samozřejmě přesvědčená o&#160;tom, že ti brousí kolem domu a&#160;má něco za lubem. Ale s&#160;tím teď nic nenaděláme. A&#160;víš co? Mám nápad. Nekazme si sobotu. Vypadněme do ulic a&#160;něco ti ukážu. Chtěl jsem to původně nechat až na neděli, ale vypadá to, že nazrál čas… Tak oblíkej se, oblíkej, nebudu tady stát hodinu.“</p>
			<p class="MLP_text ParaOverride-1">Olga pochybuje o&#160;tom, že by teď zrovna moc chtěla něco vidět, ale ve Filipových očích (svým způsobem taky naprosto signifikantních) zaplál teď zvláštní ohníček, který přece jenom probudil špetku Olinčiny zvědavosti.</p>
			<p class="MLP_text ParaOverride-1">Jdou pěšky po nekonečné Veveří ulici a&#160;na Konečného náměstí ukáže Filip na jeden z&#160;těch mohutných secesních domů, které náměstí kralují.</p>
			<p class="MLP_text ParaOverride-1">„Tady v&#160;tomhle obřím secesním nákypu bydlím. Ale tam nepůjdem. Ten dům sice vypadá velkolepě, ale já tam mám jenom takovou maličkou místnůstku s&#160;okýnkem do dvora, doslova doupě. Proto jsem tě tam nikdy nezval. Ale do čtrnácti dnů se stěhuju. Kupuju domek v&#160;rajcovním koutě Brna, jasně v&#160;Jundrově, se zahrádkou a&#160;nedaleko řeky. A&#160;moc bych si přál, abys mi ho pomohla zařídit. Ale o&#160;tom teď nechci mluvit. I&#160;když to s&#160;tím, o&#160;čem mluvit budu, taky souvisí. Protože nebýt toho, co ti teď ukážu, neměl bych žádný domek v&#160;Jundrově. Vzpomínáš, jak jsem ti říkal o&#160;svém výtvarničení? Přišel čas, abys něco z&#160;toho uviděla. Chtěl jsem to původně nechat na neděli, ale když už se to tak semlelo…“</p>
			<p class="MLP_text ParaOverride-1">„Jestli tomu správně rozumím, chceš mi ukázat svou výstavu?“</p>
			<p class="MLP_text ParaOverride-1">„Výborně, říkejme tomu výstava!“</p>
			<p class="MLP_text ParaOverride-1">„Vernisáž bude až v&#160;neděli, ale ty ses rozhodl, že mě tam vezmeš už dneska.“</p>
			<p class="MLP_text ParaOverride-1">„To je nápad! Vernisáž!“ A&#160;Filip se prudce zastavil. A&#160;pak se otáčel na podpatku a&#160;rozhlížel Veveří ulicí, která tenkrát, na počátku devadesátých let, byla pořád ještě jen dlouhým, šedivým a&#160;smutným bulvárem se špinavými fasádami a&#160;bez pestrých výkladních skříní, oživujících partery až o&#160;pár roků později, bez vinárniček, prodejen starožitností a&#160;bridžových a&#160;jiných suterénních pánských klubů. A&#160;taky tam tenkrát nebyl jediný krámek, co by měl v&#160;sobotu otevřeno. A&#160;tak Filip mrskl paží a&#160;ukázal na protější roh.</p>
			<p class="MLP_text ParaOverride-1">Zamířili do tenkrát ještě hodně ošklivé hospody na rohu Veveří a&#160;Slovákovy a&#160;Filip tam koupil láhev sektu a&#160;šest obložených chlebíčků a&#160;zaskočil vrchního tím, že si k&#160;láhvi přál přibalit ještě dvě vinné sklenky.</p>
			<p class="MLP_text ParaOverride-1">„Ale to bude hodně drahý, vašnosto, protože je to z&#160;našeho restauračního kompletu,“ vysvětloval vrchní a&#160;přinesl sklenky a&#160;vyslovil pěkně mastnou částku. Filip bez váhání kývl, vylovil padesátimarkovku, zatřepal s&#160;ní vrchnímu před očima, navlhčil bankovku a&#160;s&#160;povzdechem „Já ti dám vašnostu!“ mu ji plácl na čelo. Ten lehounce sípl, ale stál tam, aby si to panstvo mohlo vychutnat. „Možná čertovské móresy,“ přiznal Filip, už zas na ulici, „ale kdyby tak ochotně nepodržel, nemohl bych ho ojebat.“</p>
			<p class="MLP_text ParaOverride-1">Filip nesl šampus a&#160;sáček s&#160;chlebíčky a&#160;Olga si zavěsila dvě vinné sklenky jak skleněné zvonky pohárky dolů: tu první mezi malíček a&#160;prsteníček a&#160;druhou mezi ukazováček a&#160;prostředníček téže ruky. A&#160;vyzváněla jimi jak zimní královna.</p>
			<p class="MLP_text_bez1radku_-12-0- ParaOverride-1">„Právem se ptáme, co se stalo s&#160;moderním výtvarným uměním?“ oslovil Filip v&#160;tu chvíli bohapustou Veveří ulici. „Už dávno se dostalo do krize a&#160;izolace, když opustilo harmonii a&#160;krásu a&#160;dalo přednost šokující ošklivosti. A&#160;v&#160;konceptuálním umění dospělo dokonce k&#160;popření hmotné podstaty. Najednou tady máme tvůrce, kteří nic netvoří a&#160;jsou na to nic hrdi, takže si od něho pořídí fotografickou dokumentaci! A&#160;jiní se, hosana!, vykálí do rohu křížové chodby a&#160;nasypou na to hromadu písku. A&#160;ve všech svých projevech je už umění nesrozumitelné běžnému publiku. Tak pro koho pak je,“ zeptal se projíždějící řeznické dodávky, „když naprostá většina už v&#160;něm nevidí obraz světa?“</p>
			<p class="MLP_text ParaOverride-1">„Ale tak tomu snad vždycky bylo,“ oponuje Olga. „Jak dopadli první impresionisti? Výtvarná optika nakonec přece vždycky vytvoří optiku našeho vnímání. Ale asi to chvíli trvá.“</p>
			<p class="MLP_text ParaOverride-1">„Vidím, že máš nastudováno. Ale fakt si myslíš, že i&#160;dnes výtvarná optika nakonec vytvoří optiku našeho vnímání? Já tvrdím, že už šedesát roků je proluka mezi těma dvěma optikama tak pekelná, že se už nikdy nedokážou sejít. Odtrženost od skutečnosti hnusně pokroutila vztah mezi umělcem a&#160;publikem. Ten už teď maluje jen pro intelektuály, vzdělance, teoretiky. Ne pro lidi. A&#160;co nejhoršího: ani pro sebe samotného. Tentokrát je, Olinko, třeba začít úplně jinak. Je třeba vyjít divákům vstříc. Víš, srozumitelnost je svého druhu zdvořilost, zdvořilost k&#160;divákům, a&#160;zdvořilost se, jak známo, vyplácí. Umění musí být srozumitelné jak prodavačce ze supermarketu, tak úředníkovi z&#160;berňáku!“</p>
			<p class="MLP_text ParaOverride-1">„Ale něco takového tady už přece taky bylo, socialistický rea­lismus, ne?“</p>
			<p class="MLP_text ParaOverride-1">„Samozřejmě že nemyslím socialistický realismus. Ten byl sice srozumitelný, ale nudný a&#160;hloupý, ne? Chybělo tomu libido.“</p>
			<p class="MLP_text ParaOverride-1">„Mám tomu rozumět tak, že ty teď děláš socialistický realismus s&#160;libidem?“</p>
			<p class="MLP_text ParaOverride-1">A&#160;v&#160;tu chvíli projíždí kolem tahač s&#160;nekonečně dlouhým přívěsem a&#160;má na konci varovnou cedulku <span class="MLP_znak_kurziva_11b">Pozor, dámy, mám ho dlouhej!</span></p>
			<p class="MLP_text ParaOverride-1">„Možná teď trefilas hřebík na hlavičku! Beautiful: socialistický realismus s&#160;libidem!“</p>
			<p class="MLP_text_bez1radku_-12-0- ParaOverride-1">Zatímco náměstím Konečného Veveří ulice jen tak ledabyle prochází, na Žerotínově náměstí končí. A&#160;tady se také odehrálo jejich prvé zastavení. Filip natočil Olinčinu hlavičku doprava, takže se teď přes plochu celého náměstí dívala na štítovou stěnu jednoho z&#160;okrajových domů. A&#160;tu je zas třeba říct, že přes své pochybovačné řeči a&#160;špičkování byla do poslední chvíle přesvědčena, že na ni čeká cosi fantastického. Copak nebyl Filip Bureš (přes všechny ty oprávněné výtky a&#160;pochybnosti) přímo fantastickou bytostí? Ta jeho proměna ze Zdeněčka s&#160;ukousnutým nosem je přece cosi jako proměna ošklivého a&#160;sychravého dne v&#160;slunný a&#160;zářivý! Ale sotva se jí to mihlo hlavou, ihned se lekla tak idiotského přirovnání, jež opravdu svědčilo o&#160;tom, no nebudem raděj říkat o&#160;čem, je čas věnovat se štítové stěně na Žerotínově náměstí.</p>
			<p class="MLP_text ParaOverride-1">Olinčino zklamání plynulo tedy z&#160;toho, že právem očekávala mnohem víc, než čeho se jí teď dostalo. Filip byl koneckonců favorit, na něhož si vsadila, a&#160;proto chtěla věřit, že jeho artefakt jí vezme dech a&#160;podlomí kolena. A&#160;případně, kdyby tomu tak docela nebylo, bude odhodlána to s&#160;tím dechem a&#160;kolínky sehrát, jak kupříkladu velice často sehrávala orgasmus, tu zdvořilost ke svým milencům, zdvořilost, jež se, jak už víme, vždycky vyplácí. Ale to, co teď viděla, bylo bohužel jen fiasko: reklamní malba propagující jakousi pojišťovnu! Na štítové stěně rohového domu byla namalována iluzivní okna a&#160;za nimi pak obličeje lidiček a&#160;v&#160;jednom případě okno dokořán a&#160;jak se z&#160;něho vyklání nějaká postava jako živá. Jistě šikovnůstka, jakých u&#160;nás nevidět, ale sotva něco víc než taková atraktivnější reklama.</p>
			<p class="MLP_text ParaOverride-1">Ale to už je Filip vedl blíž, překročili náměstí, až stanuli přímo pod tou reklamní freskou, naproti iluzivním dveřím, jimiž se do iluzivní pojišťovny hrnuli iluzivní lidičkové, namalovaní zas tak, jako by byli celí dychtiví nechat se pojistit.</p>
			<p class="MLP_text ParaOverride-1">„A&#160;teď sleduj, tohle je můj podpis,“ ukazoval Filip do jednoho z&#160;iluzivních oken, „jedna z&#160;těch tváří tam jsem totiž já. Dělám to podobně jako svého času Alfred Hitchcock, který se vždycky mihnul všemi svými filmy.“</p>
			<p class="MLP_text ParaOverride-1">A&#160;Filip teď poprosil Olgu, aby přidržela skleničky, a&#160;už šikovnými prstíky uvolňuje zátku (která teď vyletěla pozorně sledována tvářičkami v&#160;iluzivních oknech) a&#160;rozlévá šumící šampaňské do skleniček a&#160;taky na Olinčiny prsty a&#160;ta cítí, že ho teď přece nemůže zklamat, a&#160;tak z&#160;hlubin duše vyšle iluzi opojného lesku do svých očí a&#160;iluzi slastného povzdechu na své rty, přiťukne si s&#160;Filipem a&#160;pronese přípitek: „Na všechna okna, která otvíráš ve slepých zdech!“</p>
			<p class="MLP_text ParaOverride-1">A&#160;pak tam na stojáka (a&#160;zas pozorováni těmi závistivými obličejíky v&#160;iluzivních oknech) pojedli chlebíčky a&#160;Filip vysvětloval, že on, s&#160;prominutím Michelangelo reklamy, samozřejmě nemaluje celou fresku, toho není nikdy zapotřebí, nýbrž jen vypracuje detailní předlohu a&#160;přímo na zdi pouze některé její části a&#160;samozřejmě ten svůj podpis, svou tvář v&#160;okně či kde jinde. A&#160;na to ostatní má pak reklamní agentura své výtvarné nádeníky. „Teď už mám v&#160;Brně realizován další štít a&#160;na dokončení třetího se právě pilně pracuje. A&#160;celkem devětadvacet dalších návrhů je už zakoupeno firmami. A&#160;proto si můžu dovolit ten domek v&#160;Jundrově.“</p>
			<p class="MLP_text_bez1radku_-12-0- ParaOverride-1">Cestou k&#160;další štítové malbě (poblíž autobusového nádraží na Zvonařce) vedl Filip dál svou filipiku proti modernímu a&#160;postmodernímu umění, které, jak tvrdil, uvízlo v&#160;pasti svého nesrozumitelného estétství a&#160;elitářství, jsou to prý už jen mlýnice, které už jen melou naprázdno, zatímco jeho reklamní fresky navazují na to nejlepší z&#160;iluzivní malby benátské školy Tintorettovy a&#160;Tizianovy a&#160;na iluzivní fresky Mantegnovy a&#160;taky na jeho pokračovatele Correggia a&#160;taky na nedostižného Batistu Tiepola, virtuosa v&#160;zobrazování imaginárního prostoru, jenž ostatně ovlivnil rané dílo mladistvého Goyi.</p>
			<p class="MLP_text ParaOverride-1">„Vzbudit iluzi reálné existence a&#160;diváka dojmout nebo ohromit, to je smyslem reklamy, a&#160;proto jsem přítelem vrcholných barokních fresek, prolamujících skutečný strop iluzivními průhledy do nebeských chórů a&#160;komponujících tak živé výjevy, že když se v&#160;nich postavy naklánějí přes balustrády, horní půlky jejich těl doslova trčí z&#160;fresek a&#160;z&#160;obrazů jak tykadla ze šnečích ulit. A&#160;já chci tak kouzla starých mistrů zprostředkovat lidem z&#160;ulic, sestoupit k&#160;nim co nejblíž, chytat je za ruce, za nohy, za zadky, za kozy, učinit své obrazy součástí jejich skutečnosti. Opravdové umění je dnes v&#160;reklamě, a&#160;ne v&#160;galeriích a&#160;na akademiích! A&#160;vždyť to předpověděl už Andy Warhol, když dělal na objednávku televizní reklamy pro NOBC a&#160;CBS a&#160;vyráběl své artefakty pro každého, kdo byl schopen a&#160;ochoten zaplatit. Kdysi benátští mecenáši a&#160;církev, dnes reklamní agentury a&#160;obchodní korporace. Reklama je totiž nejen apoteózou výrobků a&#160;zboží a&#160;služeb, nýbrž především těch, co to všechno užívají, konečně zas oslava každodenního života ve všech jeho projevech, od svůdných rtěnek po oblažující toaletní papíry. Vždyť umění je tady od toho, aby těšilo a&#160;konejšilo, a&#160;ne děsilo a&#160;týralo své konzumenty.“</p>
			<p class="MLP_text ParaOverride-1">A&#160;ještě dlouho Filip mluvil a&#160;mluvil, doslova se vykecával, i&#160;ty můj užvaněný rétore, myslela si Olga, teď pověz mi, co si mám s&#160;tebou počít.</p>
			<p class="MLP_text_bez1radku_-12-0- ParaOverride-1">Ale to už stáli u&#160;autobusového nádraží na Zvonařce, za zády velikou výlohu se zahradními sekačkami a&#160;před sebou tramvajovou smyčku a&#160;nad ní otevřený půdní prostor vybavený jak půdní byt: idylické trámoví, ušák přistavený k&#160;televizoru a&#160;v&#160;pozadí rozestlané lůžko a&#160;vpředu prostřený stoleček a&#160;na něm vonící šálek kávy a&#160;talířek s&#160;jahodovou palačinkou a&#160;taky kočka znehybněle trčící před kanárčí klecí… A&#160;pak Olga překvapeně vykřikla. Došlo jí, že tentokrát nalít­la: vždyť to byla zase iluzivní malba na domovním štítě! Reklama nějaké stavební firmy (půdní vestavby, střešní nadstavby), tentokrát ale provedená s&#160;veristickou sugestivností. A&#160;pak si taky ještě uvědomila, že v&#160;tom jejím výkřiku nebylo jen překvapení, ale taky kousek úleku, zděšení. Vždyť ta nehybná kočka před kanárčí klecí…</p>
			<p class="MLP_text ParaOverride-1">„Moc se omlouvám, tentokrát jsem si dovolil zachytit nejen svou, ale taky tvou tvář. Ten kanárek v&#160;kleci jsem, abych tak řekl, já a&#160;ta kočka… Snad mi nevyškrabeš oči, Olinko…“</p>
			<p class="MLP_text ParaOverride-1">Ach jaký je ten Filip šprýmař, blesklo Olinčinou hlavou, za povedený šprým by z&#160;fleku prodal vlastní matku.</p>
			<p class="MLP_text ParaOverride-1">„Však mi taky trvalo, než jsem uplatnil tuhle svou hřivnu. Vzpomínám si, jak jsem jednou seděl v&#160;redakci na pracovní poradě, kde mě ostatně nebylo vůbec zapotřebí, vždyť jsem byl v&#160;Kurýru přece jen poslíčkem, uklízečem a&#160;redakčním maskotem, seděl jsem tam až vzadu a&#160;tvrdou tužkou kreslil a&#160;měkkou pak stínoval karikatury redaktorů, od Sluka po inženýra Žluka. A&#160;v&#160;té době jsem zrovna opouštěl robustní styl Američana Bena Shahna a&#160;pozvolna přecházel k&#160;existenciálně vyzáblé výtvarné řeči Pařížana Bernarda Buffeta. Ale inženýr Žluk si mě všiml, a&#160;než jsem to stačil spakovat, udělal dva dlouhé kroky a&#160;vytrhl mi blok a&#160;už nikdy nevrátil a&#160;taky se o&#160;něm nikdy nezmínil. Blok byl narvaný mými kresbami a&#160;s&#160;jednou z&#160;nich jsem se hned po revoluci setkal v&#160;televizi, v&#160;novinách i&#160;všude na ulicích. Inženýr Žluk zřejmě jednu z&#160;mých kreseb prodal reklamní agentuře <span class="MLP_znak_kurziva_11b">Stavebního spoření s&#160;liškou</span><span class="MLP_znak_kurziva_11b CharOverride-1">.</span> A&#160;když teď vidím, jak davem se prodírající mládenci a&#160;děvy převlečené za lišky (za mé lišky! to já jsem autorem té reklamní liščí podoby, to nelze popřít!) rozdávají reklamní prospekty, vím, že i&#160;mé předrevoluční dílo žije, ač mi z&#160;něho neplynou tantiémy. A&#160;vůbec se na Žluka nezlobím, naopak, hluboce se mu ukláním, protože to on takhle dal ten správný impulz mému talentu.“ A&#160;taky teď se Filip Bureš hluboce uklonil za autobusem právě odjíždějícím ze Zvonařky ku Praze. Protože tam kdesi, pod pražskými střechami, pokračuje další existence inženýra Žluka.</p>
			<p class="MLP_text_bez1radku_-12-0- ParaOverride-1">I&#160;vypili poslední slzu šampusu a&#160;Filip pak hodil prázdnou láhev i&#160;ty drahé vinné sklenky do kontejneru na bílé sklo.</p>
			<p class="MLP_text ParaOverride-1">„Pro dnešek končíme. A&#160;v&#160;pondělí se objeví tvůj Buonarroti na lešení další monumentální fresky. Tentokrát na Slovanském náměstí.“</p>
		</div>
</body>
</html>