<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>lady_carneval-18</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="lady_carneval-18" xml:lang="cs-CZ">
		<div class="Z-kladn--textový-r-meček">
			<p id="_idParaDest-17" class="MLP_uroven2_kapitola ParaOverride-1">15</p>
			<p class="MLP_text_bez1radku ParaOverride-1">Olga seděla u&#160;zbrusu nového, teď právě vybaleného počítače, kterým Silvestr nahradil předpotopní slušovické pécéčko, na němž se vyučila počítačové gramotnosti.</p>
			<p class="MLP_text_bez1radku_-12-0- ParaOverride-1">(Tenkrát, totiž ještě u&#160;té slušovické obludy, již měla na zácvik, bývala Olinka celá nesvá, co se třeba může stát, když něco špatně stiskne a&#160;milé soubory se kamsi mrsknou, odkud je už nevydoluje. Ale Silvestr ji uklidňoval: „Nebojte se hrát si. Není hravějšího tvora než tahle potvůrka. Když Komenský vymýšlel svou <span class="MLP_znak_kurziva_11b">scholu ludens</span><span class="MLP_znak_kurziva_11b CharOverride-1">,</span><span class="MLP_znak_kurziva_11b"> </span>myslel tím už na computery.“</p>
			<p class="MLP_text_-0-12-">Tenkrát cvičně opisovala&#160;– pro připravované číslo měsíčníku Hermetik&#160;– ukázky z&#160;gnostického a&#160;démonického románu Lawrence Durrella <span class="MLP_znak_kurziva_11b">Monsieur aneb Kníže temnot</span>:</p>
			<p class="MLP_text_bez1radku_-I-">…&#160;a&#160;nyní společně pojezme svaté mumie a&#160;derviši se k&#160;nám pokorně přiblížili s&#160;velkými stříbrnými tácy na nichž drželi mističky s&#160;kousky mumie jedná se o&#160;poměrně nebezpečnou operaci kterou si můžeme dopřát jen tehdy když nikdo jiný nemá přístup k&#160;našemu počítači pak jeden z&#160;dervišů přinesl velký plochý proutěný košík položil Akkadovi k&#160;nohám ten zdvihl víko objevil se druh kobry položili před ni misku s&#160;mlékem chlemtala jak domácí mazel Akkad jí hada Ophise vložil do náruče vypadalo to že had a&#160;žena se spojili v&#160;těsném objetí je však k&#160;dispozici i&#160;zkrácený hmat spočívající v&#160;jednorázovém stisku kombinace několika kláves had se vztyčil do téměř dvojnásobné výše jeho hlava se neuvěřitelně zvětšovala tlama s&#160;jemnými sklápěcími čelistmi zela dokořán tato volba neuzavírá žádný program ale předá chod počítače do zóny spánku náhle jsem měl pocit že se dusím zvedla se ve mně divoká vlna odporu už jsem neviděl hada ale obrovského chrobáka s&#160;psí hlavou na vybraném objektu tisknete levé tlačítko myši zoufale je držíte a&#160;posunujete objekt na vybrané místo těla měl brnění japonského válečníka jako ještěr s&#160;černými lesklými šupinami u&#160;košíku s&#160;hadem na kamenných dlaždicích mešity kozlí pazneht jímž můžete Active Desktop buď jen na jednu osamělou složku či na více vybraných složek a&#160;budete držet klávesu Shift a&#160;k&#160;dřevěnému špalku zapuštěnému hluboko v&#160;zemi bude přivázán nahý stařec a&#160;Arab ho nohou převrátí jako když převracíte brouka jinak bude z&#160;původní lokace dočista vymazán a&#160;to už do domu na Via Caravi dopravili obrovské půlky volů celá dobytčata rozříznutá vejpůl kdy způsob jejich nového sloučení vybereme pomocí ikon přímo z&#160;lišty a&#160;v&#160;krvavých kolíbkách rozpůlených dobytčat ležely milovaly se kopulovaly alabastrově bílá Pia a&#160;antracitově černá Trasha a&#160;řezníci v&#160;zakrvácených zástěrách stáli kolem a&#160;kibicovali bledá Pia jako Venuše anadyoménská v&#160;naprosto současném Botticelliho provedení jak leží vyčerpaná v&#160;lůžku z&#160;dobytčího rudého masa ale neúnavné lesklé černé Trashino tělo se nad ní pořád rytmicky pohybuje nikdy už totiž nepřestane fungovat samostatný operační systém jehož základní funkce budou vždy úplně uchovány v&#160;fourdainově pracovně na psacím stole leželo elegantní sametové pouzdro s&#160;posmrtnou maskou a&#160;na tuto ikonu kurzor myši a&#160;dvakrát klikněte přibližně rychlostí jako když klepete na dveře.</p>
			<p class="MLP_text_-I- ParaOverride-1">Jourdain zvedl hlavu a&#160;řekl Vstupte no pojďte dál po smrti následuje určité smrštění tělesné schránky aspoň tak se to na první pohled jeví dokonce jsem zkusil několik lidí po smrti zvážit příkazem který je snáze dostupný klávesovou zkratkou F5 ale je to iluze váha se nemění a&#160;Jourdain cvaknutím zavřel sametové pouzdro s&#160;Piersovou posmrtnou maskou Tady to máte je to vaše klíčová otázka: jsou ikony na liště odrazem příslušných předmětů anebo jsou to přímo dotyčné předměty?<span class="CharOverride-1">)</span></p>
			<p class="MLP_text_bez1radku_-12-0- ParaOverride-1">Olga seděla u&#160;zbrusu nového, teď právě vybaleného počítače, kterým Silvestr nahradil předpotopní slušovické pécéčko, a&#160;oknem stoupala smolná vůně dříví.</p>
			<p class="MLP_text_bez1radku_-12-0- ParaOverride-1">A&#160;nejen vůně, ale i&#160;zvuky, jak si Silvestr Silvestr na dvoře opracovával prkna, jak zapínal i&#160;vypínal větší i&#160;menší cirkulárku a&#160;jak se tam otáčel mezi vším tím naštosovaným dřívím, tlustými deskami, dýhami i&#160;překližkami, ale i&#160;kládami, oloupanými kmeny a&#160;taky hranicemi velkých špalků. Dvůr byl rozlehlý, zčásti zastřešený a&#160;bylo zde dříví jak na podpal, krbové, tak taky na všechnu tu truhlařinu, stolařinu a&#160;tesařinu, do nichž Silvestr tak rád fušoval.</p>
			<p class="MLP_text ParaOverride-1">Hned toho prvého dne, kdy si sem Olgu přivedl, vysvětlil jí: „Vybral jsem vám místnost s&#160;velkým oknem do dvora, abyste mohla dýchat vůni dřeva. Namítnete, že jsme tady uprostřed lesů, a&#160;tak té vůně máme za niklák fůru, jenže vtip je v&#160;tom, že ani ten nejkrásnější a&#160;nejhustší les nevoní tak jako dvorek naštípaného dříví. Nerozumím, proč tomu tak je, ale prostě je to tak.“</p>
			<p class="MLP_text ParaOverride-1">Olinčina redakční pracovna, kde se vyučila na počítači a&#160;kam za ní třikrát týdně chodil němčinář z&#160;brněnské jazykovky, nevynikala možná prostorností, ale byl zde psací stůl, stolek s&#160;počítačem, pohodlná židle, dvě křesla a&#160;vestavěná skříň a&#160;ze dvora ta vůně pryskyřičných štěpin. A&#160;jestli Silvestra jeho zájmy a&#160;spády v&#160;prvních týdnech Olinčina pobytu na soběšické farmě odváděly čertvíkam, teď, v&#160;druhé půli srpna, trávil většinu času právě na tomhle dvoře, jako by nikdy ani nebyl žádným černokněžníkem, nýbrž vždycky jen poctivým truhlářským dělníkem, od šírání do šírání.</p>
			<p class="MLP_text_bez1radku_-12-0- ParaOverride-1">„Můžu?“ Ve dveřích stojí zamoučený od pilin, má je ve vlasech, ve vousech, na košili, na kalhotách (totiž na vytlačených kolenou), jako kdyby právě přebrodil rozvodněnou pilinovou řeku, v&#160;kapse tlustou tesařskou tužku a&#160;skládací metr. „Přišel jsem vám něco ukázat. Však už je načase, abyste to věděla.“ A&#160;jde k&#160;vestavěné skříni a&#160;sjede prsty po zárubni a&#160;na cosi tam ťukne jak na klávesu. Skříň se hned pootočí, protočí se jak povětrnostní panenka v&#160;budce s&#160;panáčkem, a&#160;uvolní tak vchod do vedlejší místnosti.</p>
			<p class="MLP_text ParaOverride-1">„Mám moc rád tyhle tajné východy, asi je to potrefenost ještě z&#160;klukovských časů. Vždycky mě fascinovaly ty tajemné zámecké prostory, plné skrytých chodeb a&#160;hlubokých zrcadel a&#160;starých šlechtických portrétů, které se pak za našimi zády mezi sebou domlouvají. A&#160;tak jsem si dopřál to rozmařilé potěšení&#160;– celý tucet otáčivých skříní a&#160;knihoven. Spěchám ovšem podotknout, že ta vestavěná skříň, co máte v&#160;ložnici, je jenom jednosměrná: dá se tamtudy vyjít, ale mé slovo gentlemana, že se nemusíte bát, že by k&#160;vám někdo tudy vnikl. A&#160;teď pozor, teď se vám pochlubím. A&#160;taky mám čím. Vždyť všechen nábytek ve všech místnostech jsem si navrhoval sám a&#160;naměřil a&#160;nakreslil, a&#160;dokonce podřídil jakémusi jednotnému stylu, který je, zasmějte se, něco mezi Bauhausem a&#160;empírem. A&#160;račte si všimnout, vybíral jsem i&#160;druh dřeva, ořech, buk, jasan, modřín, a&#160;dohlížel na to, aby měl krásnou strukturu, krásnou kresbu, je to švarný nábytek, šitý na míru, a&#160;kdybych měl jen trochu víc času, tak bych si ho taky sám vyrobil. Takhle jsem si dopřál jen pár vlastnoručních kousků, takové ukázkové prototypy, sličné mustry. Například jedno z&#160;těchhle dvou křesel.“ A&#160;Silvestr jde ke křeslu a&#160;zálibně se ho dotkne, ale okamžitě se nakrabatí, zavrtí hlavou, řekne pardon a&#160;jde k&#160;tomu druhému a&#160;teprve tam jeho ruce chvíli slastně setrvají.</p>
			<p class="MLP_text ParaOverride-1">„S&#160;dřevem pracuji k&#160;smrti rád, opásán rámovkou, lupenkou, ocaskou, a&#160;snad smím doufat, že tahle má biblická náruživost&#160;– svatý Josef byl přece tesařem, že&#160;– jednou vyváží ten můj neblahý a&#160;temný talent a&#160;já tak, maje v&#160;svatém Josefovi přímluvce, nepropadnu peklu. A&#160;prosím, věřte mi, paní Abelová, kdyby bylo opravdu a&#160;úplně po mém, kdyby si člověk směl vybrat ve shodě se svým srdcem i&#160;duší, byl bych teď nejspíš někde v&#160;Popůvkách nebo Jamolicích truhlářem, tím, co dělá fortelné almary, ale i&#160;lidovými motivy zdobené komody a&#160;kuchyňské linky i&#160;celé jídelny, ale taky truhly pro nebožtíky a&#160;nebožtice. Měl bych domek s&#160;dílnou kdesi na kraji dědiny, kulatý firemní štít a&#160;samozřejmě bytelnou ženu, co by mi porodila dva tři syny, a&#160;nesměl by chybět ani takový ten velký vyřezávaný holubník na vysoké muří noze a&#160;měl bych i&#160;králíky a&#160;slepice a&#160;husy a&#160;krocany a&#160;krůty a&#160;samozřejmě taky zlou tchyni, co by mě jednou za čas přijela zpražit, povalila na zem, poskákala a&#160;podupala. Vždyť je to k&#160;pláči, lady Carneval, že člověk si bohužel nemůže vybrat svůj osud, vždycky si ho nakonec něco zlého omotá kolem prstu.“</p>
			<p class="MLP_text ParaOverride-1">A&#160;Silvestr tam zadumaně stojí, rozmílá piliny mezi prsty, pak k&#160;nim čichá jak k&#160;rozdrceným lístkům máty a&#160;vrtí hlavou, myšlenkami kdesi v&#160;tramtárii. A&#160;Olga se na něho dívá, trochu přece jenom zaskočená tím, jak kýčovité obrázky chová ten šašek ve svém srdci, tak stolařiny by se ti zachtělo, vždyť je to tvor k&#160;zulíbání, dochází jí, tak dost, vzpamatuj se, Olinko, tohle jsme si nedomluvili, nezapomínej, že je to možná jen námezdný černokněžník, a&#160;co když spí tady někde v&#160;nějaké tajné komodě, zavěšený jak netopýr hlavou dolů.</p>
			<p class="MLP_text ParaOverride-1">Ale pak se přece jenom polekala. Jako kdyby jí Silvestr četl myšlenky. Najednou si totiž otřel piliny z&#160;prstů o&#160;kalhoty a&#160;vrátil se z&#160;myšlenkové tramtárie: „Bohužel nemám čas, abych si tady všechno vyráběl sám. Ale je tu přece jen cosi, co bych nesvěřil nikomu. Tajnou komnatu jsem si od podlahy ke stropu postavil sám. Ale je to třináctá komnata, do níž bych vám nedoporučoval vejít. Tenhle dům je váš, do jakékoliv místnosti vstoupíte, všude jste doma. Berte to prosím tak, že jsem ho postavil i&#160;pro vás. I&#160;pro vás jsem ze staré stodoly udělal tuhle farmu. Ale jedno si vymiňuji: třináctou komnatu prosím respektujte! A&#160;když to dokážete, budete šťastna v&#160;tomhle domě.“</p>
			<p class="MLP_text ParaOverride-1">„Rozumím, fajn, a&#160;kde je třináctá komnata?“ zeptala se lady Carneval. „Neračte se čílit, černokněžnickej, ptám se jen proto, abych do ní omylem nevlezla.“</p>
		</div>
</body>
</html>