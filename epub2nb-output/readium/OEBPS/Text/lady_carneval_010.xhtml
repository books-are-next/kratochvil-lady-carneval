<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>lady_carneval-6</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="lady_carneval-6" xml:lang="cs-CZ">
		<div class="Z-kladn--textový-r-meček">
			<p id="_idParaDest-5" class="MLP_uroven2_kapitola ParaOverride-1">4</p>
			<p class="MLP_text_bez1radku ParaOverride-1">Ale nešli zas tak daleko. Hned za rohem, na Kobližné, byl nově otevřený podnik, Sofistikovaná velryba, a&#160;v&#160;něm se už na první pohled snoubil vybraný vkus s&#160;noblesním nevkusem.</p>
			<p class="MLP_text ParaOverride-1">„V&#160;tuhle hodinu tady mám vždycky rezervovaný stůl,“ pravil Silvestr Silvestr a&#160;ukázal na stolek vzadu, pod nějakým podlouhlým, úzkým obrazem, který z&#160;té dálky od dveří vypadal, jako že zobrazuje dlouhý most překlenující nějaký mořský záliv, jemuž se nejspíš říká mořský chobot. „Funguje to tak,“ pokračoval Silvestr, když rozdávaje úsměvy na všechny strany, procházel s&#160;Olgou mezi stoly, „funguje to tak, že ho mám rezervovaný, i&#160;když jsem třeba mimo město, což bývá dosti často. I&#160;v&#160;tom případě mi ho hodinku podrží a&#160;pak už uvolní komukoli. K&#160;tomu stolku se váže spousta šťastných předností. Jednou je například to, že každý, kdo k&#160;němu usedne, je okamžitě obsloužen. A&#160;druhou je chvályhodná akustika: není tam slyšet hluk z&#160;místnosti, jako kdybyste tam seděla v&#160;nějaké zvukové bublině.“</p>
			<p class="MLP_text_bez1radku_-12-0- ParaOverride-1">A&#160;Silvestr odsunul Olze židli a&#160;usadili se. „Všechna šťastná obchodní jednání se mají začínat při obědě, takže si objednejte, na co máte chuť, jste mým hostem.“</p>
			<p class="MLP_text ParaOverride-1">„Nezlobte se, pane Silvestr, ale já jsem opravdu nepřišla jako uchazečka o&#160;místo redaktorky ve vašem nakladatelství. Přišla jsem jen jako zvědavec. Chtěla jsem jen vidět a&#160;slyšet, nic víc.“</p>
			<p class="MLP_text ParaOverride-1">„Však uvidíte a&#160;uslyšíte a&#160;nic se po vás nebude chtít. Nemám v&#160;úmyslu vás teď hned zaháčkovat. Dobrý bože, to by se mi ani nelíbilo, kdyby to bylo tak snadný.“</p>
			<p class="MLP_text ParaOverride-1">„Nebude to snadný ani nesnadný, já vás ujišťuju, že nikdy…“</p>
			<p class="MLP_text ParaOverride-1">„Ale, ale, paní Abelová, nikdy neříkejte nikdy,“ varoval Silvestr a&#160;poprvé tak vyslovil slogan Jamese Bonda, který se pak na konci devadesátých let stane povinnou součástí každé smysluplné konverzace v&#160;Česku.</p>
			<p class="MLP_text ParaOverride-1">Silvestr byl vegetarián a&#160;objednal si k&#160;velkému údivu své spolustolovnice černého kubu, tedy kroupy s&#160;houbami, zatímco Olga si dopřála kuře s&#160;rýží.</p>
			<p class="MLP_text_bez1radku_-12-0- ParaOverride-1">A&#160;tak tedy ano, na tom dlouhém a&#160;poměrně úzkém obraze teď přímo nad jejich hlavami byl opravdu dlouhý železniční viadukt nad chobotem mořského zálivu. Ale z&#160;bezprostřední blízkosti bylo teď vidět, že po viaduktu uhání vlak. Ale přestože se hnal jak o&#160;závod (což bylo znát i&#160;z&#160;toho, jak z&#160;oken salonního kupé vlály záclony), z&#160;jeho komína stoupal kouř rovný a&#160;nehybný jak dlouhá tyč. Olga přelétla obrázek mostu zpytavým zrakem, aby se pak zas hned vrátila k&#160;tomu o&#160;něco většímu uchu Silvestra Silvestra. Jistě, jeho pravé ucho je o&#160;něco větší než levé. Pozoruhodný přírodní úkaz. Ale musím mu přiznat, že ho to nijak nezohyzďuje. Dokonce to snad i&#160;vypadá, že si ho vypěstoval, že si ho naschvál nechal narůst delší.</p>
			<p class="MLP_text_bez1radku_-12-0- ParaOverride-1">Zatímco čekali na objednaná jídla, začal už o&#160;tom svém časopise Hermetik, vlajkové lodi nakladatelství Hermetika: „Samozřejmě chci, aby se Hermetik dobře prodával. A&#160;to se mi myslím daří. Atraktivní obálka a&#160;co nejvíc obrázků. Mrzuté, že jsem zapomněl vzít ukázkové číslo. Pak byste sama viděla, jak se mi daří spojit nejvyšší poschodí s&#160;nejnižšími, vršek se spodkem, hvězdné terasy se suterénem čili dělat časopis, který spřáhne všechna patra naší mysli. Do jednoho z&#160;příštích čísel chystám například ukázky z&#160;připravovaného překladu románu <span class="MLP_znak_kurziva_11b">Monsieur aneb Kníže temnot</span> od nejvýznamnějšího poválečného anglického básníka a&#160;romanopisce Lawrence Durrela. Ale pokud tam dám něco navýsost seriózního, tak hned na dalších stránkách najdete zase všelijaké obskurní senzace, upírské historky a&#160;jarmareční záhady. Víte, naše duše potřebuje obojí, výšiny i&#160;spodiny, filozofii egyptských hieroglyfů, ale i&#160;obrázky spiritistických stolečků ze salonů madame Blavatské, citáty ze slavné <span class="MLP_znak_kurziva_11b">Zlaté ratolesti</span> Jamese Frazera, ale i&#160;z&#160;neslavné <span class="MLP_znak_kurziva_11b">Satanské bible</span><span class="MLP_znak_kurziva_11b CharOverride-1">.</span><span class="MLP_znak_kurziva_11b"> </span>Ukažte mi, andělská paní, někoho, koho vůbec nezajímají tyhle okultistické senzace a&#160;spiritistické kraviny, a&#160;já vám ukážu blba, možná i&#160;inteligentního a&#160;nadobyčej kultivovaného, ale přec jen blba.“</p>
			<p class="MLP_text ParaOverride-1">Silvestr se rozohnil a&#160;Olga na něho sice hleděla jak na pouťového vyvolavače, jak na potrhlého medicinmana, ale bylo to představení, které teď zrovna vítala, protože se jí myšlenky tak aspoň na chvíli odsunuly z&#160;těch nehostinných končin, jimiž se dnes už celý den potloukaly. Silvestr byl první, kdo pochopil, že teď, po zániku totalitního dohledu nad tiskovinami, bude možné ukojit nejen hlad po pornografii, ale i&#160;po ezoterice. A&#160;věděl, že to první je ukojitelné snadno a&#160;rychle a&#160;už brzy to narazí na dno, zatímco to druhé, nakonec mnohem víc fascinující než nejtvrdší porno, je prakticky nevyčerpatelné. Takže zatímco kdekdo se přednostně vrhal na výrobu pornografických časopisů a&#160;vydávání všelijakých prasáckých edic a&#160;vykrádání markýze de Sade, Silvestr si velice rychle začal se svým časopisem a&#160;nakladatelstvím věnovaným hermetice, ezoterice, parapsychologii, alchymii a&#160;okultismu a&#160;už v&#160;lednu 1990 měl velkou obec abonentů. V&#160;následujících měsících pak už i&#160;tahle literatura začala nezřízeně bujet, vrhli se na ni kšeftaři, ale protože Silvestr získal značný náskok, stále jak chrt běžel v&#160;čele s&#160;velkým předstihem a&#160;pořád reprezentoval ten hlavní proud, který už v&#160;těchto dnech přijal do své náruče i&#160;Carlose Castanedu, dalajlamu, zenový buddhismus, ale i&#160;přízračného Eliase Leviho, prostě takový duchovní guláš, kterým se obecný lid cpal, až mu za ušima praskalo.</p>
			<p class="MLP_text ParaOverride-1">S&#160;celým věncem orientálních úklon se objevil číšník a&#160;nesl Olze kuře a&#160;před Silvestra postavil mísu hub a&#160;krup.</p>
			<p class="MLP_text ParaOverride-1">„Sofistikovaná velryba je prosím dnes jediná brněnská hospoda, kde vám na požádání uvaří černého kubu. jinak se za kubou musíte plahočit až kamsi na Šumavu, kde ho nabízejí zahraničním turistům co českou vánoční specialitu.“</p>
			<p class="MLP_text ParaOverride-1">Olga nedůvěřivě zvedla vidličku a&#160;něco se jí nezdálo a&#160;po malém zaváhání a&#160;za varovného Silvestrova syknutí si ji pečlivě otřela do papírového ubrousku, ale dřív, než ji vnořila do rýžového kopečku přizdobeného petrželkou, se zeptala: „A&#160;jak vás to napadlo, oddat se zrovna téhle černokněžnické múze?“</p>
			<p class="MLP_text ParaOverride-1">Usmál se: „Bojím se, že mi to nebudete věřit. Ale dobrá, zkusím to. Mé oddání se je totiž osudové. Přihodila se mi zvláštní věc ještě v&#160;časech, kdy jsem kantořil. A&#160;odehrálo se to v&#160;roce 1986, kdy jsem konečně směl přejít ze základní školy na gymnázium.“</p>
			<p class="MLP_text ParaOverride-1">„A&#160;co jste učil?“</p>
			<p class="MLP_text ParaOverride-1">„Budete se divit, fyziku a&#160;tělesnou výchovu. A&#160;na konci školního roku, v&#160;takovém tom čase školních výletů, jsme jeli s&#160;celou školou do Prahy. A&#160;na Staromáku před orlojem nás zástupkyně ředitele rozdělila do několika skupin. A&#160;mě poslali s&#160;jednou z&#160;nich do Národní galerie. Do sbírek moderního umění.“</p>
			<p class="MLP_text ParaOverride-1">Silvestr byl oproti Olze vybaven jen pouhou lžící. Ale ta byla už na první poslech (při hřmotném doteku s&#160;talířem) těžká, masivní, až Olgu napadlo, že je to nejspíš náčiní z&#160;nějaké zámecké alchymistické kuchyně. Silvestr zabořil lžíci do hub a&#160;krup, a&#160;když si nabral a&#160;zamířil do úst, vypadalo to jednu chvíli, že lžíce se cestou převrhne jak nějaký formanský povoz.</p>
			<p class="MLP_text ParaOverride-1">„Vy jste objednal červené víno?“</p>
			<p class="MLP_text ParaOverride-1">„Ach, to vůbec nemusím. Jsem tady štamgast, jehož choutky už respektují. Sám patron ve svetru a&#160;s&#160;vyhrnutými rukávy jak v&#160;nějaké lepší italské tratorii osobně dohlíží, aby můj stůl byl příkladně ošetřen. Máte něco proti Clos de Tart? Ochutnejte, a&#160;když teď jenom škubnutím víčka vyjádříte svou nevoli, číšník bude ihned posypán strouhaným sýrem, zalit omáčkou a&#160;podáván s&#160;citronem v&#160;rypáčku.“</p>
			<p class="MLP_text ParaOverride-1">„Proč číšník?“</p>
			<p class="MLP_text ParaOverride-1">„Dobrá otázka. Z&#160;toho prostého důvodu, že víno je samozřejmě vždycky výborné, a&#160;jestli se něco zmršilo, tak jen následkem servírování. Ostatně, když jste si před chvílí otřela tu vidličku ubrouskem, byl za to číšník taky potrestán. A&#160;nechtějte slyšet jak, protože špinavý příbor je dost ošklivé provinění. Ale já jsem vám chtěl něco vyprávět. Kde jsme skončili? Aha, na Staromáku před orlojem. Tam se celá školní výprava rozdělila do několika skupin a&#160;mě poslali s&#160;jednou z&#160;nich do Národní galerie. Ach kdybych jen tušil, co mě tam čeká…“</p>
			<p class="MLP_text ParaOverride-1">Silvestr si naložil další vrchovatou lžíci a&#160;chvíli se jen oddával blahu z&#160;jejího zpracování. Teprve pak zase pokračoval.</p>
			<p class="MLP_text_bez1radku_-12-0- ParaOverride-1">„Co mě čekalo? Setkání s&#160;obrazem Vincenta van Gogha Zelené žito. Nevím, jestli ten obraz znáte. Řekl bych, že velice přesně sugeruje začátek horkého léta kdesi v&#160;Provenci, já ho dosud znal jen z&#160;nějaké mizerné reprodukce a&#160;netušil jsem, že je v&#160;majetku Národní galerie. A&#160;zatímco reprodukce mě nechávala lhostejným, originál Zeleného žita mě doslova chytil. Stojím před obrazem a&#160;mí svěřenci jsou zatím rozptýlení po celé galerii, člověk ty parchanty a&#160;parchantky ne­uhlídá, i&#160;kdyby se rozkrájel. Ale mně je to v&#160;té chvíli fuk. Dívám se na Zelené žito, nedokážu se odtrhnout, až najednou pochopím, že to, co se teď mezi mnou a&#160;Zeleným žitem odehrává, se netýká jenom mě a&#160;toho obrazu. A&#160;tak jsem se poprvé setkal se svým neblahým darem, o&#160;němž jsem do té chvíle neměl ponětí. Někdo by možná řekl zázračným darem, ale já to, všimněte si, neříkám. Něco se začalo dít.“</p>
			<p class="MLP_text ParaOverride-1">A&#160;Silvestr zas několika lžícemi přerušil vyprávění a&#160;chvíli převaloval sousta, než se rozhodl pokračovat.</p>
			<p class="MLP_text ParaOverride-1">„Napřed jsem uslyšel jen takové lehounké šelestění, jako když větřík běží mezi klasy, ale pak už jsem začal cítit vůni letního dne kdesi v&#160;polích. A&#160;ohlédl jsem se a&#160;uviděl, že všichni kolem stojí a&#160;rozhlížejí se. Všechny v&#160;dohledu toho obrazu to zasáhlo, jemně zaklonili hlavy, jako by naslouchali, a&#160;chřípí se jim chvěla. Přišli mi jak zástup čekající na zjevení (počátek léta v&#160;Provenci tu rozestřel své perutě!). A&#160;to už jsem věděl, že když teď něco neudělám, že když se tomu nepostavím, že když tomu teď nezatnu tipec, překročí to vzápětí jistou hranici a&#160;nebude už cesty zpátky. A&#160;omlouvám se, že teď použiju jistého neslušného přirovnání. Ale jedině tak se to dá přiblížit. Najednou to bylo s&#160;prominutím nezadržitelné jako ejakulace. Goghův obraz mi začal bobtnat před očima a&#160;pochopil jsem, že už každou chvíli začne stříkat z&#160;plátna a&#160;zaplaví nás všechny, co jsme stáli v&#160;dosahu, pohltí nás to Zelené žito a&#160;budem tady po pás v&#160;obilí. A&#160;tak jsem udělal jediné, co jsem ještě stačil. Prudce se rozběhl a&#160;vypálil z&#160;galerie, švihem přerušil relaci s&#160;obrazem.“</p>
			<p class="MLP_text_bez1radku_-12-0- ParaOverride-1">Silvestr požvýkal poslední sousto, utřel si ubrouskem rty a&#160;pečlivě ho zmačkal do malé kuličky a&#160;spustil do prázdného talíře a&#160;přitáhl si skleničku a&#160;obtáhl prstem její okraj: „Poraďte mi, co říkáte. Teď se zrovna rozběhla v&#160;tisku diskuse, jestli je lepší, když ministrem obrany je armádní generál, anebo civilista. Možná jste ji taky sledovala. Smějte se, ale já to tak trochu vztáhl na sebe. Slyšíte, ptám se vás, je vůbec žádoucí a&#160;vhodné, aby majitel a&#160;šéfredaktor ezoterického a&#160;okultního nakladatelství vyváděl takovéhle para­psychologické kousky? Jsem pak ještě schopen být nad věcí? Dokážu ještě být objektivní k&#160;těmhle jevům? Ale na druhé straně, nebýt té mé černokněžnické múzy, jak jste to laskavě nazvala, nebýt toho pochybného daru a&#160;záludných schopností, nikdy bych se o&#160;tohle hájemství nezajímal. Takže jak je to, smí být černokněžník vykladačem a&#160;popularizátorem ezoteriky?“</p>
			<p class="MLP_text ParaOverride-1">„Z&#160;toho, co říkáte, soudím, že to s&#160;tím Goghem nebylo naposledy, co vaše schopnosti vystrčily růžky. A&#160;není teď příhodná chvíle zas něco takového zopakovat?“ A&#160;Olga zvedla hlavu a&#160;zadívala se na obraz nad jejich stolem. A&#160;taky on se podíval na ten vlak uhánějící po dlouhém mostě nad mořským zálivem. Avšak ihned zavrtěl hlavou.</p>
			<p class="MLP_text ParaOverride-1">„A&#160;proč ne,“ naléhala Olga. „Bojíte se, že byste to tentokrát neukočíroval?“</p>
			<p class="MLP_text ParaOverride-1">„Ale vždyť vy mě pokoušíte, má roztomilá Mefistofelko. Ale vážně, když se teď na ten obraz pozorněji zadíváte, možná si všimnete, že s&#160;ním není něco v&#160;pořádku. Například ten kouř nad lokomotivou. Neměl by se tak náhodou táhnout jak černá stuha nad vagony? A&#160;vidíte, míří si to blbec jak vztyčená tyč rovnou kamsi do nebe. Na tom obraze jsou docela drze porušeny fyzikální zákony. A&#160;tak už víte, čeho se bojím? Mohlo by se klidně stát, že bych tuhle přírodní nerovnováhu zatáhl sem k&#160;nám na zem. A&#160;troufal bych si to přirovnat k&#160;neštěstí, co by mohli způsobit kosmonauti, kdyby k&#160;nám z&#160;vesmíru přitáhli nějakou infekci. Kontakty mezi nesourodými světy musí být vždy co nejobezřetnější.“</p>
			<p class="MLP_text ParaOverride-1">„Ale co kdybyste to přece jenom zkusil a&#160;pak zas zavčas uťal? Co by se stalo?“</p>
			<p class="MLP_text ParaOverride-1">„Ale jistě, to vám můžu přesně povědět. Kdybych to přece jenom zkusil, tak nejprve bychom tady zaznamenali středně silné otřesy, právě takové, jaké může způsobit vlaková souprava projíždějící po mostní konstrukci. Myslím, že by se tady všem rozdrnčely skleničky a&#160;talíře. A&#160;hned potom bychom uslyšeli zvuky provázející jízdu vlakem, ale taky tříšť mořských vln pod mostem. A&#160;všichni by překvapeně zvedli hlavy. A&#160;to bychom už ucítili kouř z&#160;lokomotivy, dusivý kouř ze staré parní lokomotivy, a&#160;všichni by se rozkašlali a&#160;vstávali od stolů a&#160;neklidně se rozhlíželi. A&#160;tady někde bych to musel utnout a&#160;zastavit.“</p>
			<p class="MLP_text ParaOverride-1">„Tak do toho, můj roztomilý černokněžníku!“ naléhala Olga.</p>
			<p class="MLP_text ParaOverride-1">„Nezlobte se, ale dal jsem sám sobě slib, že na veřejném prostranství už nikdy. A&#160;už vůbec ne ve Velrybě.“</p>
			<p class="MLP_text ParaOverride-1">„Třesky plesky! Jste zdatný rétor a&#160;to je vše. Skutek utek.“</p>
			<p class="MLP_text ParaOverride-1">Silvestr zvedl ruce a&#160;Olga vzala s&#160;překvapením na vědomí, že jsou to veliké tlapy. Takové by nehledala u&#160;intelektuála. A&#160;Silvestr Silvestr je s&#160;plesknutím spustil na stůl.</p>
			<p class="MLP_text_bez1radku_-12-0- ParaOverride-1">Jejich další rozhovor už nestojí za pozornost. Nebylo už vysloveno nic nového a&#160;zajímavého a&#160;Olga se pak už brzo zvedla. A&#160;teprve když se Silvestr s&#160;Olgou loučil, řekl ještě tohle: „Nezlobte se, ale na vás je znát, že vás něco mocně sužuje a&#160;trápí. Ale vy jste přece silná osobnost, sebevědomý boží tvor, takže to, co vás takhle sužuje, čím se necháte takhle týrat, to musí být opravdu cosi…“</p>
			<p class="MLP_text ParaOverride-1">Ale Olga ho nenechala domluvit. „Koukám, že mi vidíte až do hlubin duše. Jenže já si vaši spektrální analýzu neobjednala. Děkuji za pozvání na oběd, ale asi jste jen mařil svůj černokněžnický čas…“</p>
			<p class="MLP_text ParaOverride-1">„Počkejte, zapomněli jsme na váš kabát,“ upozornil ještě Silvestr. Byl teplý den z&#160;konce května a&#160;Olga samozřejmě nepřišla v&#160;žádném kabátě. Silvestr se přesto vrátil k&#160;věšáku u&#160;jejich stolu a&#160;dělal, že z&#160;něho sundává jakýsi neviditelný kabát, a&#160;přinesl jí ho a&#160;jako by přidržel a&#160;Olga se do něho jako by nasoukala. „Tak se mi to líbí,“ usmál se Silvestr. „A&#160;moment ještě.“ A&#160;sundal Olze z&#160;neexistujícího kabátu neexistující smítko.</p>
		</div>
</body>
</html>