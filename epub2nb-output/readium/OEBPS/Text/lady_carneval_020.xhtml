<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>lady_carneval-16</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="lady_carneval-16" xml:lang="cs-CZ">
		<div class="Z-kladn--textový-r-meček">
			<p id="_idParaDest-15" class="MLP_uroven2_kapitola ParaOverride-1">13</p>
			<p class="MLP_text_bez1radku ParaOverride-1">„A&#160;už jste se pak nikdy s&#160;prezidentem nesetkala?“ chtěl vědět Silvestr Silvestr.</p>
			<p class="MLP_text ParaOverride-1">„S&#160;prezidentem ne,“ vysvětlila Olga, „ale napsali mi z&#160;Prahy, z&#160;katedry žurnalistiky. Bylo pak o&#160;mě všemožně postaráno, čistě jen formální přijímací pohovor a&#160;zajištěné místo na kolejích.“</p>
			<p class="MLP_text ParaOverride-1">„Ale to se podívejme,“ usmál se Silvestr.</p>
			<p class="MLP_text ParaOverride-1">„Dodneška tomu tak úplně nerozumím,“ přiznala. „To bylo takhle: Během těch pěti dnů, co jsem se o&#160;prezidenta v&#160;nemocnici starala, se mě vyptával na spoustu věcí. Většinou se to týkalo jeho pooperačního stavu, ale dokázal se zeptat na cokoliv. Seděl tam v&#160;křesle se zavázaným okem a&#160;to jeho druhé oko mi připadalo bez brejlí tak strašlivě nahé a&#160;taky jak na mě upřeně hledělo. Držel v&#160;ruce krabičku spart a&#160;vždycky do ní zespodu ťukl a&#160;jedna cigareta hned povylezla, ale po chvilce ji zas zaťukl zpátky. Viděla jsem, jak po té cigaretě prahne, ale místo aby si zapálil, vždycky se mě na něco zeptal. A&#160;tak se mě jednou taky zeptal, proč jsem jen sestřička na očním oddělení, když mám evidentně na víc. Mlčela jsem a&#160;on řekl, ať se nebojím a&#160;ať mu to klidně povím. A&#160;tak jsem mu vysvětlila, že jsem si nemohla moc vybírat, protože můj otec se v&#160;roce 1968 vožralej porval v&#160;hospodě s&#160;nějakým vysokým funkcionářem z&#160;krajského výboru partaje a&#160;strašně ho zmlátil. V&#160;následujících letech se pak ten funkcionář postaral, aby otec pobyl v&#160;kriminále jako kontrarevoluční živel. Ale on vůbec nebyl kontrarevoluční, byl tenkrát jen vožralej. Husák na to neřekl nic a&#160;už nikdy se mě nezeptal na nic osobního. Po těch pěti dnech jsem se pak už s&#160;prezidentem nikdy nesetkala. Ale najednou se mi otevřely cesty.“</p>
			<p class="MLP_text ParaOverride-1">„Jasně, tak zasahují olympští bohové do životů nás ubohých smrtelníků. Z&#160;jakéhosi stařeckého rozmaru se ten opelichaný a&#160;poloslepý bůh rozhodl, že vám dá šanci, zatímco v&#160;tom samém čase sta tisíce jiných nechal srazit na kolena a&#160;ani se po nich ne­ohlídl. Však co ta Státní bezpečnost?“</p>
			<p class="MLP_text ParaOverride-1">„Asi mě považovali za prezidentovu chráněnku čili, jak říkal inženýr Žluk, prezidentovu schovanku, a&#160;projevili jakousi galantní zdrženlivost. Neobtěžovali mě a&#160;nic po mně nechtěli, ale do svýho fanklubu si mě holt zapsali, a&#160;kdyby se jim to někdy hodilo, jistě by po mně sáhli.“</p>
			<p class="MLP_text_bez1radku_-12-0- ParaOverride-1">Seděli na terase, kterou si Silvestr Silvestr zřídil na ploché střeše nejvyšší z&#160;budov, co tvořily komplex stavení, jemuž rád říkal „má soběšická farma“. Byl až dětinsky pyšný na to, co dokázal udělat z&#160;polorozbořené stodoly, ale taky už dopředu na to, co mu zatím jen zrálo v&#160;hlavě. V&#160;podstatě hotová byla obytná část (dokončovalo se její vnitřní vybavení) a&#160;dále redakční místnosti nakladatelství, typografické studio a&#160;garáže a&#160;sklady samozřejmě. Přemýšlel však taky o&#160;tom, že tady možná bude mít i&#160;vlastní tiskárnu (rozhodnutí ještě nepadlo), ale časem taky opravdickou farmu, k&#160;níž si jednou přikoupí i&#160;polnosti a&#160;lesy.</p>
			<p class="MLP_text ParaOverride-1">„A&#160;teď se mně zas budete smát, ale já sním o&#160;velké kožešinové farmě, stovky norků, vyder, činčil, fretek, mývalů, tchořů a&#160;kun, jejichž smrad by vlál nad Soběšicemi jak moje pyšná korouhev.“</p>
			<p class="MLP_text ParaOverride-1">„Tak vy jste vlastně farmář převlečený za vydavatele obskurního časopisu?“</p>
			<p class="MLP_text ParaOverride-1">„Přesně tak. Když kupujete polorozbořenou stodolu, netušíte ještě, že si ve skutečnosti kupujete velikou starou almaru, v&#160;níž je na ramínku pověšena vaše budoucnost. Pořád ještě nevím, kdo jsem, ale snad smím doufat, že mi to tahle farma jednou prozradí.“</p>
			<p class="MLP_text ParaOverride-1">Farma stála kousek za Soběšicemi a&#160;západ slunce byl na střešní terase nad hlubokými a&#160;do tří stran se rozkládajícími lesy, napodobujícími v&#160;tuhle pokročilou hodinu srst nějakého pohádkového zvířete, prostě famózní, zvláště když se jeho účinek ještě přibarvil dobrým červeným vínem. Seděli tam a&#160;Silvestr Silvestr doléval skleničky a&#160;teď už dlouho jen mlčeli pozorujíce nahou žárovku obtěžovanou můrami rozběsněnými k&#160;pohlavnímu šílenství.</p>
			<p class="MLP_text_bez1radku_-12-0- ParaOverride-1">Ale nesmíte si hned představovat, že tohle snad byl smysl a&#160;cíl Olinčina pobytu na Silvestrově farmě. Podobné večery byly spíš výjimkou, protože Silvestr Silvestr byl nepředstavitelně vytížen. Ale i&#160;Olga dostávala zabrat. Jako budoucí redaktorka Hermetika se například učila pracovat s&#160;počítačem, což byla dovednost u&#160;nás na počátku devadesátých let ještě ne tak rozšířená, protože do konce osmdesátých roků a&#160;ještě krátce po převratu bylo československým monopolním výrobcem počítačů Jednotné zemědělské družstvo Slušovice prodávající pécéčka za dvě stě padesát tisíc. (Když Olgu vykopli z&#160;redakce Brněnského kurýra, tak to tam ještě všichni mlátili do mechanických psacích strojů, jen Jeho Veličenstvo inženýr Žluk měl jakousi ruskou mašinku na elektrický pohon, již ovšem přiváděl do nepříčetnosti, když na její klávesnici oklepával popel ze svého churchillovského doutníku.)</p>
			<p class="MLP_text ParaOverride-1">A&#160;taky s&#160;Olinčinou jazykovou vybaveností to nebylo slavné. Jakžtakž vládla <span class="MLP_znak_kurziva_11b">bratrským jazykem</span><span class="MLP_znak_kurziva_11b CharOverride-1">,</span> protože mezi Brněnským kurýrem a&#160;komsomolským žurnálem <span class="MLP_znak_kurziva_11b">Voroněžskije večerá</span> bývala v&#160;osmdesátých letech družba, zvláště pak z&#160;voroněžské strany neodbytně prohlubovaná. Zato Olinčina němčina uvízla jen ve slibném rozběhu, neboť ji vytěsnila i&#160;v&#160;komunistickém bloku čím dál atraktivnější angličtinou, ovšem s&#160;tím výsledkem, že v&#160;této chvíli Olga neuměla ani anglicky, ani německy. „Ach ouvej,“ pravil Silvestr, „na to musíme úplně jinak. Napřed uděláme něco s&#160;tou němčinou, a&#160;teprve až ji upevníme v&#160;kramflecích, můžeme přibrat angličtinu. Třikrát týdně po pěti hodinách s&#160;tím nejlepším učitelem, kterého vám sem budu vozit. Než se rok s&#160;rokem sejde, budete vybavena tak, abych vás mohl posílat do Němec lovit v&#160;tamějších ezoterických a&#160;teozofických vodách.“</p>
			<p class="MLP_text ParaOverride-1">Ale nezapomeňme, že Silvestr Silvestr nebyl s&#160;lady Carneval na farmě sám. Ještě stále se tady motala spousta řemeslníků dokončujících vnitřní vybavení. Ale o&#160;těch teď nemluvím. Taky všemožní dodavatelé a&#160;ti, co přiváželi z&#160;tiskárny část nákladu (tu, co rovnou nepřebírali distributoři). Ale ani o&#160;těch nechci mluvit. S&#160;většinou exter­ních spolupracovníků se Silvestr scházel na té kontaktní adrese v&#160;centru Brna (na Kozí ulici), ale někteří za ním výjimečně přijížděli až do Soběšic. Ale také ti nám teď mohou být ukradeni. V&#160;této chvíli nás zajímá jen další řádný obyvatel farmy, Oldřich Králíček. Čili Králíček ohnivý. Ale ten si zaslouží samostatnou kapitolu.</p>
		</div>
</body>
</html>