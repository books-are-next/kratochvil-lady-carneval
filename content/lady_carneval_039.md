---
title: '30'
contentType: prose
---

Však uplynul týden a sama se octla velice blízko opravdovému znechucení novinami. A dokonce pocítila, jak se jí zvedá žaludek, kdykoliv jen uvidí novinový kiosk.

„To rozhodně nesmíš tak nechat,“ ozval se Lukáš už ve dveřích. A měl v ruce ten pitomý bulvár. „Poznal jsem se tady nedávno s výborným právníkem. Podáš žalobu, zvedneš jim mandle, vysoudíš milionek. A víš co, pojďme za ním hned!“

Ač se tomu vzpírala, přece jen ji dojalo, jak se jí Lukáš hned ujal. Olga byla nezdolný tvor, který spoléhá jenom sám na sebe (aspoň si to tak namlouvala), ale tohle bylo i na ni příliš. Jako by náhle šlápla do prázdna… A v tu chvíli se potřebovala opřít o něčí (třeba i prokousnutou) ruku.

Kdyby tam napřed zatelefonovali, zjistili by ze záznamníku, že je dnes nedostupný, ale Lukášovi bylo jasné, že stejně ji tady nemůže takhle nechat sedět. Když stiskli kliku zamčených dveří a přečetli si, že ve čtvrtek má JUDr. Bedřich Kaňka volný den, brouzdali pak chvíli po ulicích. Ale to nebylo to nejchytřejší, protože potkávali novinové stánky, v nichž všude ten bulvární plátek s Olžinou fotkou pod titulkem _Prezidentská děvka alias lady Carneval._

Olga pak instinktivně zamířila na Kobližné ulici k Sofistikované velrybě.

„Jakže? Sofistikovaná co?“ ptal se Lukáš zmateně.

Ale marně ji hledali. Čas teď pádil tak přízračné rychle, což bylo znát i na tom, jak se pořád proměňovaly partery domů a jak si tam stále vyměňovaly místa obchody s restauracemi a butiky s videopůjčovnami a kavárny s bankami a knihkupectví se sexshopy. Na místě Sofistikované velryby byla teď prodejna elektroniky. (Tož pověz mi, Golfský proude, kam unášíš teď Velrybu?)

Nakonec zašli na Orlí ulici do restaurace U Minoritů, kde skleněná stěna oddělovala od hlavního restauračního provozu takový dlouhý a úzký komorní prostor, nudličku s proskleným stropem. A v ní si našli volný stolek. (I když tam seděli tak trochu jako ve vitríně.)

Olga si samozřejmě uvědomovala, že ještě docela nedávno odmítla Lukášovo pozvání a teď jí byl najednou dobrej. Jenže tahle myšlenka se jí jen tak mihla kdesi vzadu a vůbec ji neznepokojovala. To, co ji teď zaměstnávalo, bohatě přetrumflo jakýkoliv pocit provinění či trapasu.

„Neblbni, co to říkáš? Kdy? Už minulou neděli? Ale s tím jsi přece měla hned na policii! Výhružný telefonát nad ránem, to není žádná sranda!“

„Ale to nebyl žádný telefonát, ani jediný slovo. Jen takovej ošklivej zvuk, jako by tam někomu podřízli krček.“

„Ošklivé zvuky místo slov, to jsou výhružné telefonáty nejtěžšího kalibru! Když se ti tohle stane někdy kolem půlnoci, tak to může být blbej srandista, ale ve tři hodiny ráno, to chodívali gestapáci a estébáci a to se taky vodívalo na popravy.“

„Tak tos mě skutečně uklidnil, to jsem potřebovala slyšet.“

„Pochop, kamarádko, že tě nechci ukonejšit, chci, aby sis uvědomila, že s tím musíš na policii! Zároveň ten telefonát a teď útok v bulváru, nevěř na náhody!!“

„Ale vtip je v tom, Lukáši, že ten materiál, co připravuju, není jen o nájemných vrazích, ale taky o jejich případném propojení s policií. Teda chci doufat, že jen s některými policajty.“

Pak začala mít pocit, že se tam po ní stále někdo dívá. Ale vždyť by nebylo divu, ten bulvární plátek, kde byla dnes její fotka, četlo jistě v Brně celé stádo lidí. Každou chvíli někdo prošel kolem skleněné stěny, která je oddělovala od velké restaurační místnosti, a na okamžik se zastavil a otočil k ní hlavu. A pak už to začalo vypadat, že se sem celé město chodí na ně dívat jak na akvárium s hlavonožci. „Konec filmu,“ rozhodl Lukáš, a zatímco na skleněné stěně běžely ještě závěrečné titulky, posbírali si své věci a Lukáš ještě poslal vzdušný polibek spanilým divačkám.

Vystoupili, a zatímco Lukáš platil taxikáři, Olga stála a hleděla.

„To je, co? Když jsem to uviděl v nabídce realit, víceméně to rozhodlo, že jsem se usadil v Brně, a ne v Praze. Jeden z nejkrásnějších rodinných domků. Třicátá léta, architekt Josef Kranz. Vzadu je později přistavěný hospodářský trakt a taky veliká zahrada. Průčelím je to obrácené do města, jak vidíš, součástí zástavby, ale zahradou už do luk a lesů. Tak pojď, neboj, nedám ti příležitost prokousnout mi druhou ruku.“

Zavedl ji do velkého pokoje, zařízeného zčásti empírovým a zčásti moderním nábytkem, něco mezi obývákem a pracovnou. Kout s křesly a barem a na druhém konci, oddělen jakýmsi orientálním paravánem, stolek s počítačem. Dlouhé, takzvané stuhové okno běželo podél celé stěny a tam, kde stál počítač, bylo ozvláštněno barevnou vitráží. V rohu terárium s velikou želvou (Testudo graeca) a na zdi jediný obraz, Bohdan Lacina.

„Sem vodím návštěvy. Zatím jediný zařízený pokoj. V ostatních místnostech mám jenom skladiště. Vlastně jsem ještě pořádně nevybalil. Jednou nohou ještě pořád v emigraci. Dokonce i postel, co v ní spím, mám narvanou do takové uzounké uličky mezi dvěma skříněma. Klaustrofobik by v ní neusnul.“

„Já jsem klaustrofobik. V uzounké uličce mezi skříněmi bych vylítla z kůže. Jak se jmenuje?“

„Chytrá past. Promiň, ptáš se na želvu. Lacinův obraz je Chytrá past, želva je Valérie. Obraz jsem koupil zároveň s tímhle domem. Byl tím jediným, co tady zůstalo po bývalém majiteli. Udělám kafe a všechno ještě jednou důkladně proberem. Tady máme jistotu, že nás nebude nikdo obtěžovat. Víš, já si teď už myslím, že ani tvé setkání s Lídou nebylo náhodné. Napřed ten výhružný telefonát, pak Lída, načež ten sprostý útok v bulváru. To všechno má, vsadím se, společnýho jmenovatele. Je to zřetězený. Turka, nebo preso?“

„Mohla bych radši tohle?“ a Olga ťukne na láhev slivovice.

„Můžeš, co chceš.“ Otevře láhev, přihraje skleničku a nalije. „Posaď se, omlouvám se, ale napřed musím ještě něco vyřídit. Hned jsem zpátky.“ A rychle se vytratí.

Olga se dívá na zavřené dveře, pak sebere skleničku a jde k Lacinovu obrazu a prohlíží si Chytrou past. A od obrazu k oknu. Ale taky ten panoramatický pohled na Brno vypadá tak trochu jak obraz. A teď zamíří k teráriu s Valérií. Spustí dovnitř ruku a dotkne se želví hlavičky. Hlavička zmizí. „Neboj, ty blbá. Nejsem kuna ani tchoř, nechcu tě sežrat ani pojebat.“

Pak uslyší, jak se vrací Lukáš a pouští kdesi vodu. Umývá si ruce? Ale když vejde, je ještě něčím cítit. A Olze je ten pach nějak hodně povědomý. Ale v té chvíli ještě nepřijde na to čím.

„Budem žalovat ten bulvár, to je jednoduchý, ale co s tím nočním telefonátem?“

„Dvěma telefonáty.“

„Cože?“

„Dvě noci po sobě mi někdo k ránu naservíroval ten ošklivej zvuk.“

„Je ti doufám jasný, že se tě někdo pokouší na několikerý způsob odstrašit. Něco ti řeknu. Moc ti na té publicistice záleží?“

„Vidím, že se mě taky pokoušíš… odradit.“

„Asi jo. Představuju si totiž, že máš někomu posloužit jako výstraha pro šťouravý novináře. Když se ti teď něco stane, bude to jak varování napsaný na vrata: bacha, sem nevstupovat!“

„Ale když půjdu od toho, když se nechám odradit, je to zrovna tak.“

„Ale pendrek, ten odstrašující efekt je pak menší. A hlavně, zůstaneš na živu!“

„Fakt dovedeš povzbudit. Ale neodpověděla jsem ti na otázku. Upřímně řečeno, za těchto okolností mi zas na té publicistice tak nezáleží. Takhle ne. Když jsem viděla vykácenou višňovou alej a to, co zbylo z Mnišího lesa… o tom jsem musela napsat. Ale nechcu si hrát na odvážnou školačku. A vůbec je blbost, abych zrovna já takovéhle téma. Už se vidím, jak odhaluju hnízdo snajprů! Vlastně jsem se na tom měla jen nepatrně podílet. Takhle.“ A Olga ukáže nehet malíčku. „Má to být kolektivní záležitost a bez mé účasti se docela dobře obejdou.“ A sklapne malíček. Ale pak strne. „Počkej, co to bylo?“

„Myslíš tohle? No zaržání. Anebo se taky říká zařehtání.“

„Ale to bylo docela tady! Jako z vedlejší místnosti!“

„Z vedlejší samozřejmě ne. Mám za domem, v tom hospodářském traktu, stáj. Však když jsme sem teď přišli, musel jsem napřed za nimi. Pozdravit se s nimi, zajet jim prsty do hřívy. Oni slyší každé klapnutí dveří v domě a nasral bych je, kdybych hned nepřišel.“

„Aha,“ vzpomněla si, „cítila jsem je. I když jsem hned nevěděla, co cítím. Na koně mám čuch. Když jsem bývala o prázdninách v Mrákotách, dědečkův soused měl takovou kobylku a vždycky mě na ni vysadil a vzal ji na krátkou otěž a pomalu vedl kolem dvora. Ráda bych se vytrhla a letěla o závod. Tak jo, a co tě to napadlo, koně?“

„Když jsem žil jedenáct roků ve Phoenixu, měl jsem tam za městem maličkou farmu. Jen takovouhle.“ A Lukáš ukáže nehet malíčku. „A tak tady mám aspoň dva koníky. Bez nich bych pošel steskem. Ne, vůbec není snadné vrátit se domů.“ A sklapne malíček.

„Směla bych je třeba vidět?“

„Jsou pojízdní. Můžeš na nich letět o závod. Takže už nepij. Špatně by ses držela v sedle.“
