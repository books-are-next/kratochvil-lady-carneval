---
title: '29'
contentType: prose
---

Olga občas mívala pocit, že strávila celé dětství v bezmocných potyčkách se svým otcem. Byl to zuřivý, vzteklý chrapoun, aspoň takhle si ho pamatovala. Takže když pak zemřel na infarkt, nijak to Olgu nepřekvapilo, ale ani nedojalo. Zlé ale bylo, že se Olžina matka podruhé provdala za stejně vzteklého idiota. Tak zdárnou kopii svého chrapounského nebožtíčka musela opravdu hodně pečlivě hledat.

Olžina matka bydlela v Mrákotách, v rodinném domku po svých rodičích, kam Olga kdysi jezdívala na holčičí prázdniny k dědečkovi a babičce. Ale teď ji tam nic nelákalo, protože netoužila po setkání se zdárnou kopií. Avšak tentokrát byl matčin telefonát tak naléhavý a setkání s chrapounským otčímem tak nepravděpodobné (vyrazil se svým kamionem na zahraniční cesty), že Olze nezbylo než slíbit, že se v Mrákotách ukáže.

Byly červnové dny roku 1992 a Olga se nakonec docela těšila, když na nic jiného, tak určitě na tu nádhernou, tři kilometry dlouhou višňovou alej, kterou do Mrákot vjede. Samozřejmě věděla, že už ji na někdejším babiččině dvorku nebudou očekávat žádná skotačivá kůzlátka jejího dětství, nýbrž jen ošklivá otčímova garáž z vlnitého plechu a naftou páchnoucí hromady automobilových součástek. A špalír vysloužilých pneumatik. Ale přece jen nečekala tu hrůzu, jíž to začalo a která ji v první chvíli tak uhranula, že zastavila při kraji cesty, vystoupila a zděšeně hleděla. Celou dlouhou višňovou alej (vždy na konci května a začátkem června, tedy zrovna v tenhle čas, vábivou jak pozvánka do ráje) kdosi vykácel. A cesta do Mrákot běžela teď pustinou, z níž Olgu až zamrazilo.

„A tos ještě neviděla, co udělali s Mniším lesem,“ řekla Olžina matka. Mniší les kdysi patřil k místnímu benediktinskému klášteru. Ale už josefínské reformy vyhnaly benediktiny z klášterních budov a ti se tam už nikdy nevrátili, a proto se taky klášter nerestituoval a sloužil dál jako sklady. A zůstal jen ten Mniší les, totiž aspoň názvem mniší. Ale teď se ho někdo pokusil vyradýrovat z hmotné podstaty a ze dvou třetin ho vykácel. A jak tam stála a dívala se na ten nepřehledný hřbitov z čerstvých pařezů, rozhodla se, že tohle tak přece nemůže nechat a zatelefonovala do nakladatelství, že si vezme ještě pár dní dovolené a pozdrží se v Mrákotách.

Když jako děcko jezdívala do Mrákot na prázdniny, nadělala si zde spoustu kamarádů a kamarádek (bývala výslovně družný typ, holka do partyzánských válek a výprav k severnímu pólu) a nebýt těch dávných, dětských přátelství, ničeho by se zde teď nedobrala. (A svou roli jistě sehrálo, že byla i pro ně lady Carneval, že byli hrdi na to, že i Karel Gott o ní zpívá. Brněnské noviny se seznamem spolupracovníků Státní bezpečnosti sem nikdy nedoputovaly.) Ale i tak bylo dost obtížné poskládat si z těch kusých a nakonec i protichůdných informací jakýsi výsledný a srozumitelný obrázek: tím výkonným škůdcem byl místní starosta Bořivoj Pytlák (nomen omen zajisté), který odkývl vykácení višňové aleje a oštemploval likvidaci Mnišího lesa, samozřejmě pod nejrůznějšími záminkami a taky jistě za fešácký úplatek.

Takže dala dohromady zprávu a zkusila ji poslat do týdeníku Respekt. Obratem jí odpověděli, že je to závažné téma a článek je dobře napsán, ale že by uvítali, kdyby se ho pokusila rozšířit z jednoho konkrétního případu na celou množinu dalších a spojila se v té věci s občanským sdružením Obrana životního prostředí, které už nějaký čas věnuje pozornost drancování lesů.

Už za totáče se bezohledně rozprodávalo přírodní bohatství a k rakouským a německým hranicím jezdívaly celé kolony naložené oloupanými kmeny. Po pádu komunistického režimu to bohužel nikdo nestopl, naopak, pokračovalo se v tom s jakousi až zběsilostí. Dál se organizovaně kradlo, a to i v nejpřísněji chráněných zónách, například Národním parku Šumava, kde se tak dělo dokonce i s vědomím správce parku. A po celé republice se pohybovaly velké loupeživé gangy, co přijely uprostřed noci, zapnuly reflektory, zakously se elektrickými a motorovými pilami a do rána „vyrobily“ ze stinného hájku holoseč a s prvními slunečními paprsky se zas vypařily. Ale kácelo se i za bílého dne, pod protektorátem zkorumpovaných obecních úřadů.

Olga trávila nad tímhle materiálem soboty a neděle, naprosto všechen svůj volný čas, a setkávala se s lidmi, kteří o tom něco věděli či aspoň tušili, anebo naopak rozhodně odmítali vědět. A s foto­aparátem objížděla místa těch holosečných pohrom. A byla z toho pak rozsáhlá reportáž, společná práce i několika dalších autorů, ústřední téma jednoho z čísel Respektu, odvážný pokus zveřejnit základní fakta o tom mafiánském rozkrádání lesů.

Ale kontakt s redakcí Respektu směřoval okamžitě k dalším reportážím, a protože Olga neznala teď už nic takového jako soukromý život, mohla, „neoblomná jeptiška“, rozdělit veškerý svůj čas mezi nakladatelství a to, čemu se teď už i u nás začalo říkat investigativní žurnalistika. A nakonec se jen po malém zaváhání pustila do zvlášť nebezpečné kauzy. Novou profesí v postkomunistické společnosti se stali nájemní vrazi. A bylo vysloveno podezření na jejich propojení s policií. I tahle reportáž měla být kolektivní prací a úkolem Olgy bylo setkat se s několika lidmi, kteří něco tušili, a taky pak s těmi, kteří rozhodně odmítali vědět.

A pak ji k ránu probudil telefon, a když nepřestával vyzvánět, vykutálela se otráveně z postele a pádlovala do předsíně. A když ho zvedla, ve sluchátku to po chvilce ticha ošklivě kviklo, jako kdyby tam na druhém konci někdo podřízl živého tvora. A pak kdosi hned zavěsil. A když se tak stalo i další noc, Olga pochopila, že by to snad měla brát vážně. „Někdo se nás pokouší vystrašit. Tak co, budeme se bát? Mluv, Porthosi!“ Ale Porthos jen zablikal lucerničkami očí.

„Není možná, seš to ty, Olinko? Kam jsi zas na tak dlouho zmizla?“

Ale Olga neměla žádnou radost z toho setkání. Šla už i tak hodně pozdě do práce a nechtěla, aby si tam někdo myslel, že ona, teď cosi jako korunní princezna investigativní žurnalistiky, si tím pádem míní dělat z nakladatelství holubník. Ale na druhé straně nemohla Lídu jen tak odbýt. Vždyť když se spolu minule setkaly, utekla jí pak přece bez rozloučení z nádražní pošty, neřekla jí ani bú a hnala se za vidinou Silvestra Silvestra, jak se jí zjevil v páternosteru. Takže se s ní teď sice ani na minutku nezastavila, však domluvily si schůzku na večer do cukrárny U Sedláčka.

„Víš, nakonec mě z rádia úplně vylili a su teď na podpoře. Ale o tom nechci mluvit, protože už mám něco v merku a možná už za měsíc budu na tom fajn.“

„A můžeš mi třeba do ouška?“

„Nezlob se, Olinko, radši ne, já jsem teď dost pověrčivá.“

„Prima. Nemluvme už o tom.“

A tak hned poté, co si objednaly ovocné poháry, přešly na docela jiné téma. A Lída vysvětlila Olze, jak je vlastně moc ráda, že je pryč z rádia. A pak začala nadávat na média a zvláště na novinářskou práci. A když Olga namítla, že existují přece taky i seriózní a solidní noviny, dostalo se jí jakýchsi základních výhrad, opřených o takové argumenty, jako že novináři jsou prý hlídací psi demokracie, ale kdo hlídá novináře?

„A kdo by je sakra měl hlídat? To komunisti dávali novinářům náhubek. Snad se ti nestýská po cenzuře?“

Ale Lída se jen tak nevzdala: „Tisku se říká sedmá velmoc, ne? Rozhodujícím způsobem ovlivňuje veřejné mínění, ne? V rukách novinářů se soustřeďuje obrovská moc. Ale zatímco státní moc, vládu a parlament, si volíme, kdo volí novináře? Kdo jim dal oprávnění zasahovat do veřejných záležitostí, když jsme je přece nevolili?“

„Mýlíš se, Liduško. V demokracii je to už tak, že si naprosto všechno přímo nebo nepřímo volíme. Tím, že si kupuješ nebo nekupuješ určité noviny, podílíš se na rozhodování o tom, jací novináři budou mít slovo a jací ne. Živě si vzpomínám, vlastně na to do smrti nezapomenu, jak celá redakce Brněnského kurýra byla bezmocná, když jsme zjistili, že lidi nás už neberou a že si nás už nezvolili mezi všemi těmi plátky v trafikách. Národ má nejen takovou vládu, jakou si zvolí a jakou si zaslouží, ale i takové noviny. Preference jistých novin a výše jejich nákladů, to, tvrdím, říká ledasco i o charakteru národa. Zvolili jsme si i novináře, Liduško, a ne že ne…“

Celé posezení v cukrárně se tak zvrhlo v hádku o médiích. Olga to pochopila tak, že když byla Lída vykopnuta z práce, kterou měla nepochybně ráda, pokoušela se teď zprotivit si ji, aby jí té ztráty nemuselo být tak líto. Stal se z ní zavilý nepřítel rozhlasu, televize, novin. Ale pak to nabylo ještě podivnějšího charakteru, když Lída náhle řekla: „Děláš chybu, Olinko. Máš krásnou práci v naklada­telství, tak proč se ještě zúčastňuješ nějakých špinavých her?“

„Směla bych vědět, co myslíš špinavými hrami?“

Lída se zavrtěla na židli. „Vždyť jsou to hry s mocí, to nepopřeš. Obviňovat někoho z něčeho, strkat do všeho nos… Přece všichni víme, že není radno zahrávat si. Víš, jak snadno se tě můžou zbavit? Půjdeš takhle po ulici a někde za komínem bude sedět snajpr…“

„Proboha, co to meleš?“

Ale to už i Lídě došlo, že to s tím ostřelovačem přestřelila a rázem se zasekla a už nechtěla o ničem mluvit. A začala se cpát ovocným pohárem, až jí lezly bubliny z nosu.

Olga pak o tom doma přemýšlela. Chápala, že je Lída na tom blbě a že má jen nějaký příslib odněkud, a tak právo být nervózní jak pes. Ale proč se to všechno tak rychle zvrhlo v hádku o novinách? A kde, panno nebeská, sebrala toho ostřelovače za komínem? Vždyť se jí přece vůbec nezmínila, co teď dělá pro Respekt.
