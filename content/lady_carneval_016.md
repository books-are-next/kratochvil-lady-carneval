---
title: '10'
contentType: prose
---

<section>

Teď je noc v nemocnici nad velkým městským parkem Lužánky. Okno je pootevřené, protože noc je teplá. Je slyšet ťukání tenisových míčků z nedalekého lužáneckého kurtu. Někdo si ho pronajal od půlnoci do tří ráno (ach ti nouveaux riches, _noví Brňané__,_ neví co roupama), rozsvítil tam reflektory a teď tam s kýmsi pobíhá, a když nadskočí a plácne raketou, docela přitom hekne, hváá!, což by se ve dne ztratilo v hluku městské frekvence, ale tady se to rytmizované hekání donese až k sluchu Olgy. Je pod sedativy a analgetiky, necítí žádnou fyzickou bolest, ale přesto nedokáže spát. Ani si není jista, jestli to bude ještě někdy umět.

Má za sebou rušný den. Lékaři, psycholožka, kriminálka.

„Věnujte nám chvilku pozornost, paní Abelová, opravdu jenom pár otázek. Ti násilníci jsou možná nebezpeční sadisti, asi si vás vybrali právě proto, že jste měla nohu v sádře. Chtěli, abyste při tom křičela bolestí. Jsou to pravděpodobně sexuální devianti, lidský bestie, schopný příště třeba i vraždit. Nesmíme je nechat jen tak pobíhat. Vy nám přece můžete dát popis.“

„To nemůžu. Nevím, jak bych to řekla… jako by byli bez ksichtu.“

„Jo, to se stává, šok. Ale ty obličeje se vám časem vynoří. Možná už zítra. Možná až za půl roku. Ale pak se nám hned ozvěte.“

</section>

<section>

Jsou dvě hodiny v noci. Z Lužánek je ještě stále slyšet ťukání už čím dál lenivějších míčků. Olga naslouchá zvukům z nočního kurtu a pořád se jí nedaří usnout. Ale už je to tady: najednou se začíná cosi zvláštního dít. Najednou vidí samu sebe. Totiž takhle – jako by tam ležela a zároveň se nad sebou vznášela. Vtělena snad do své na šibeničce zavěšené sádrové nohy?

Takže ještě jednou: zároveň tam leží a zároveň se na sebe dívá. A vidí, že to všechno, co ji v posledním čase v tak rychlém sledu potkalo, nakonec svým náporem rozlomilo její ochranný krunýř, jímž byla dosud bezpečně obezděna. A pod všemi těmi vrstvami, které se teď právě dokořán otevřely, hle: křišťálově jasné vědomí.

A jak se tak na sebe seshora dívá, ano, jak se na sebe shora dívá, zřetelně teď taky vidí, že ta ležící Olga otvírá ústa a začíná křičet!

Ale křičí úplně jinak, než když ji v Kočičím žlebu znásilňovali. Tohle není křik z bolesti. A tomuhle křiku je dočista fuk, že ji křivě obvinili ze spolupráce se Státní bezpečností a že ji vykopli z redakce a že ji opustil ten, na němž jí nejvíc záleželo, a že si zlomila nohu a že ji s tou zlomenou nohou ještě surově znásilnili. Protože tohle je křik absolutního poznání, které boří zdi Jericha, ale kašle na Olinčiny nicotné trable.

A ještě něco. Všimněte si: křičela tak, že si skoro vykřičela hlasivky a že na ni skoro spadla nemocniční budova, a přece nepřiběhl nikdo z personálu. A ani spící spolupacientky neráčily pootevřít jediný oko.

Nad postelí visí šňůra zvonku. Sotva po ní Olga natáhne ruku, okamžitě se objeví sestra, co má noční službu. Olga ji poprosí, jestli by nemohla dostat ještě něco silnějšího na spaní.

„Jak to, že tak strašidelně chraptíte, paní Abelová? Jestli vám nezačíná nějaká letní angína. Tahle letní horka jsou teď nebezpečnější než třeskutý mrazy. Počkejte, změřím vám teplotu.“

„Ale to je zbytečný, sestři, žádná angína, to jen něco s hlasivkama.“ Sestra vrtí hlavou a jde pro rohypnol.

</section>

<section>

Dřív než Olga konečně usne, slyší ještě čím dál udýchanější noční hráče. Pořád ještě plácají raketami do míčku a hekají. A hváá…! hváá…! hváá…! hváá…! hváá…! hváá…! hváá…! hváá…! hváá…! hváá…! zní Olze do usínání.

</section>
