---
title: '1'
contentType: prose
---

  

Za zpěváka Dana Abela se provdala na jaře 1987 a byla to na svou dobu mediálně velice sledovaná svatba. Časopisy Vlasta, Květy a Mladý svět věnovaly svatbě celou stránku fotografií, v tom čase cosi nevídaného. Ale byla to spíš zásluha Olinčina než Danova, protože ten se brzy ukázal nejvýš tak hodný původního hebrejského významu svého jména Abel: marnost, pára. Zatímco Olga, opravdu nevšední a okouzlující chytrá mladá novinářka, byla tenkrát považována za krásné dítko štěstěny. S Danem se zas do roka rozvedla (zmizel z pódií, sezobnut slepicí Neúspěchu), ale zůstalo jí bohužel to jméno.

Takže taky zásluhou toho jména, totiž jeho místa v čele abecedního pořádku, se pak octla taky v čele seznamu spolupracovníků Státní bezpečnosti, který na počátku devadesátých let začaly na pokračování publikovat jedny brněnské noviny. A jestliže u ledaskoho v tom seznamu mohly třeba být pochybnosti o jeho identitě, rozhodně se to netýkalo Olgy, protože krycí jméno, jež jí přidělila Státní bezpečnost, znal v téhle zemi snad skoro každý. Od Olinčina dávného prezidentského setkání se jí říkalo: lady Carneval.
