---
title: '14'
contentType: prose
---

  

Dávno předtím, než na farmu přivezl Olgu, opatřil si Silvestr Silvestr Králíčka. A když ho poprvé uviděl a hlavně jeho tříbarevnou hlavu (na temeni pruh oranžově červený, nad spánky vybarveno do zlatova a vpředu pruh hnědočervený), bylo hned o jeho jménu _pro domo sua_ rozhodnuto.

„Nebudete se zlobit, když vám budu říkat Králíčku ohnivý?“

„Nabízíte mi tak skvělé platové podmínky, že bych se neurazil, ani kdybyste mi říkal oranžový Rýbrcoule.“ Což byla narážka na Králíčkovu samsonovskou postavu. Dovedli bychom si ho představit například jako jednoho z kamenných atlantů podpírajících na náměstí Svobody dům U Čtyř mamlasů. A když poprvé Králíčka uviděla Olga, ocenila určitou podobnost s Arnoldem Schwarzeneggerem, a to nejen co do figury, ale i tváře, tedy řekněme Schwarzenegger s barevnou aureolou. Na Silvestrově farmě sloužil zároveň jako účetní, údržbář i kuchař. Vzácná kombinace těchto tří profesí – starat se o Silvestrova daňová přiznání, dohlížet na vodovodní kohoutky a odpadové jímky a přitom ještě vládnout nemalým kuchařským uměním – to samozřejmě rozhodlo o jeho přijetí na farmu, jelikož Silvestr Silvestr měl nezřízeně rád tyhle lidské kondenzáty: tři v jedné piksle!

Však teď trochu urychleme běh událostí, abychom mohli věnovat pozornost příhodě, která vrhne na Králíčka ohnivého zvláštní světlo.

Jsme tudíž kousek dál v příběhu. Olga už odložila sádru a už ji na farmě nenavštěvuje rehabilitační sestra a berle vyměnila za elegantní hůlku. Dokonce i psycholožka (kterou Silvestr rovněž jednou týdně přivážel) už připustila, že ten surový akt a ošklivá příhoda odplynou možná přece jenom bez následků.

Už daleko pokročilo léto (jsme už v půli srpna 1990) a lesy obstupující Silvestrovu farmu se zaplnily zvěří jak smyčcový orchestr houslisty a ze soběšické Hubertovy střelnice je slyšet nácvik ne­trpělivých střelců. V tom čase už Olince pomalu otrnulo, a tak ji začaly opouštět i některé přísné zásady a pravidla, jimiž se po té ošklivé příhodě obezdila. A nakonec vzala v potaz i „sexuální karanténu“, kterou na sebe uvalila hned po rozchodu s Mirkem. Ano, začal se probouzet i její dávný smysl pro krásné vylomeniny, jenž kdysi tak děsil opatrnického inženýra Žluka. Jenže co s tím? Co kruci s tím? Na Silvestra Silvestra si netroufala, ten by se samozřejmě nenechal jen tak uharašit. Nemluvě o tom, že právě odletěl přes kanál La Manche (do Skotska) na konferenci o ezoterickém společenství The Golden Dawn, té „okultní univerzitě“ konce devatenáctého a počátku dvacátého století, z níž dodnes těží všichni, kdo chtějí hodně vědět o kabale, tarotu, alchymii, astrologii a numerologii. A tak Olga měla před sebou týden jen ve společnosti Porthose a Králíčka ohnivého.

Hned druhého dne Silvestrovy nepřítomnosti upadla Olga do rozverné nálady. Ale zatímco se věnovala ranní kosmetice, zvažovala ještě, zda to není čirý nerozum, pouštět se předčasně do něčeho, co se pak třeba ukáže nad její síly. Co když se v ní při pokusu o návrat do erotických rájů jen zas probudí peklo té hrůzy v Kočičím žlebu? Co když jen zjistí, že už je tak navždy vyřazena ze hry, z jedné z těch nejkrásnějších her na světě? Ale rozverná nálada bohužel převážila nad pochybnostmi.

A tak když jí Králíček ohnivý přinesl snídani, toasty, pomerančový džus, kávu, zeptala se ho, jestli je už výtah pojízdný. (Až na střešní terasu jezdil prosklenou šachtou výtah. Teď byl ale zaseknutý v přízemí a nahoru se dalo vyšlápnout jen velice nepohodlným, strmým schodištěm, nic pro Olinčinu nohu po dvojí fraktuře.)

„Pokud vím, tak výtaháři mají přijít až zítra anebo možná až ve čtvrtek.“

„A vy si netroufnete něco s tím udělat?“

„To bohužel vůbec není o troufalosti, ale o kompetenci a schopnostech. Já jsem jen na kapající kohoutky a nefungující splachovadla, ale výtahy, to už je prosím o něčem jiném.“

„Jenže mé zlatíčko Porthos, ten žíhanej kocour, ráčil odkráčet na terasu.“

„Tak to vám ho snad ráčím přinést.“

„Nezlobte se, Králíčku ohnivý, ale to vůbec není o přinášení Porthosů.“

„Prosím?“ Králíček ohnivý tam zmateně stál a v ruce držel konvičku, z které chtěl nalít Olze kávu. A pak mu to konečně zapálilo: „Chtěl bych milostslečnu upozornit, že je dnes po ránu na terase dost zima.“

„Ach, kde jste sebral tu milostslečnu? A teď se prosím otočte! Sundám si tohle a vezmu si teplej svetr. Už můžete. Když si mě šikovně uchopíte tak, aby ta nešťastná noha nesvírala s osou mého těla příliš tupý úhel, nemuselo by to bolet. A pro vás přece nemůžu být žádným břemenem.“

Olga se zvedla od stolu, ale Králíček ohnivý jí šel vstříc ve viditelných rozpacích. Pořád si nebyl jistý, jak ji uchopit. A marná sláva, vypadalo to, že je v tom ještě něco jiného. Není možná, on se mě snad ostýchá? Či co?

Napřed ji zkusil vzít jen tak do náruče. Sykla bolestí. Pak si zas přidřepl, aby se mu posadila na rameno. Napřed zkusmo na levé, potom na pravé. Ale už vzápětí jim došlo, že nad strmým schodištěm není dost vysoký strop, aby tam mohl stoupat s lady Carneval na rameni.

„Počkejte, Králíčku, přece to nevzdáme. A kdybych vám teď dala jednu nohu takhle a druhou tak?“ navrhovala Olinka stále nové pozice. „No vidíte, chyťte mě tady a takhle mě zvedněte.“ Ale protože tam vždycky něco nehrálo a Olga syčela bolestí jak po­drážděná kobra, bylo třeba zkoušet stále nové a nové varianty, až z toho byl jakýsi zvlášť vydařený balet a kankán, přičemž se Olžiny nohy v jednom kuse míhaly těsně před očima Králíčka ohnivého, ba otíraly se mu o tvář a jednu chvíli tam tančila na rukách jak nymfa Kalypsó, a dokonce i zapomněla bolestně syčet, tak ji to strhlo, a pak se mu nohama zaklesla kolem krku („Co kdybyste mě nesl takhle zavěšenou hlavou dolů?“) a byla stále vynalézavější, až Králíček už začal trpět vilnou touhou, o čemž se Olga ujistila letmým dotekem, ale v tom okamžiku, kdy už toho bylo moc a příliš, Králíček ohnivý zoufale ucukl, najednou propadl panice, setřásl Olgu a vypařil se. Docela sprostě utekl z boje, aniž řekl jediné slovo na rozloučenou. A Olze to paradoxně připomnělo Kočičí žleb, kde zas, dřív než se do ní ti smradi dali, neřekli slova na přivítanou.

A v následujících dnech Králíček ohnivý nejenže Olze stále uhýbal z cesty, ale přímo se před ní schovával, a dokonce, když se navzdory tomuhle náruživému zneviditelňování octl náhodou v její blízkosti, někam hned šikovně uskočil, za něco se rychle postavil anebo do něčeho s úspěchem vlezl.

Není možná, bavila se Olinka, on se mě fakticky bojí. Není možná, polekala se, tady fakt něco nehraje. Jen mi povězte, proč tenhle chlap, velký jak katalánský bejk, má takový strach z chromé křehulky, co? Anebo to není strach? Tak co to je? Ale mohla se ptát, jak chtěla, odpověď nepřišla.

Za tři dny po těchhle nevyvedených Olinčiných hrátkách či jak to nazvat se vrátil ze Skotska Silvestr. A Králíčku ohnivému nezbylo než se zas objevit, vylézt ze svých skrývaček, jako by se nic nestalo. Ale byl pořád trochu nejistý a uhýbavý. Až Silvestr Silvestr na něm několikrát utkvěl dlouhým, zkoumavým pohledem.
