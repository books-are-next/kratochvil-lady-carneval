---
title: '33'
contentType: prose
---

<section>

Plynuly měsíce a Olga ještě dlouho žila v jakémsi vyčkávavém napětí, ve stále znova se vynořujících a zas mizejících pochybách. Ale nakonec pustila svůj byt na kraji Žabovřesk a přestěhovala se do Hamplovy řečkovické vily a zvolna přivykala novému způsobu života. Klidnému, nevzrušivému, samozřejmému.

Lukáš ji přesvědčoval, aby nechala té nádeničiny v nakladatelství, protože on ji samozřejmě uživí (v chytrých zahraničních akciích jeho majetek stále víc bobtnal). Bránila se, že to nikdy za nádeničinu nepovažovala a že ji ta práce těší.

Do nakladatelství přišel pak dopis z týdeníku Květy. Psali, že je jim velice líto, že před časem vůbec nereagovala na jejich nabídku, a že pokud tedy nemá zájem o ten pravidelný sloupek, ať si sama navrhne, jakou publicistiku by pro ně chtěla dělat. Protože jejich zájem trvá. „Tak to zkus a uvidíme,“ pobídl ji Lukáš.

Napsala tedy fejetonistickou procházku krajem lišky Bystroušky a sama to jela nafotit. A podepsala se jako Olga Hamplová. A pod tím jménem to taky vyšlo, jen nepatrně zkrácené. A s jejími fotografiemi zákoutí při řece Svitavě. Teprve mnohem později se dozvěděla, že za tím byla intervence nějakého Lukášova vlivného známého, který se zas dobře znal s redaktory Květů. To Olgu sice naštvalo (už před časem se zařekla, že už nepřistoupí na žádnou protekci), ale to už pravidelně přispívala k velké spokojenosti redakce i čtenářů.

Když nakladatelství ULMUS zpracovávalo v součinnosti s Památkovým ústavem Velkou encyklopedii českých a moravskoslezských zámků, čerpala Olga z nakladatelských materiálů, ale kromě toho se vždycky na každý z těch hradů a zámků rozjela, promluvila s kastelánem, případně i s budoucím šlechtickým restituentem, a navíc vyšťourala nějakého toho hradního raráška, zazděnou komornou, ohnivého mnicha, anebo aspoň otisk pekelníkova kopýtka na stropě zámecké ložnice. A uměla to napsat tak, že po tom týdnu, co vyšly Květy s další částí Olžina _Světa za cimbuřím__,_ fantasticky stoupla návštěvnost v příslušném zámeckém či hradním objektu.

</section>

<section>

Lukáš byl teď už nejen ředitelem, ale i vlastníkem nakladatelství. Nejenže si ho celé od původního majitele odkoupil, ale ještě ho rozšířil a pořídil si k němu velký knižní dům a v čase, který všichni považovali za krajně nepříznivý nakladatelskému podnikání, zdatně prosperoval. Na co sáhl, to se mu vyvedlo, a měl už vše, co chtěl, až na jednu maličkost.

„Něco ti svěřím,“ přiznal se Lukáš, „chtěl bych mít syna. Myslím, že už na to v šestapadesáti mám nárok.“

„Chtít není mít,“ upozornila Olga. „Na tom se musí, chlapče, intenzivně fachčit.“ A tak Lukáš kromě nočních nasadil i dopolední a odpolední směny, až se mu srdce třepetalo v hrudi jak motýl ve sklenici (Tak dost, Luko, tohle je sebevražedná jízda, vyletíš ze zatáčky a rozsekáš se!), trojsměnný provoz už není v šestapadesáti žádná sranda. Ale dočkal se sladké odměny, když jednoho dne Olga řekla: „Kdo se pilně naskáče, ten má za to koláče.“

„Néé, fakt?!?“ zaradoval se Hampl a rozběhl se do stáje a osedlal Stříbrňáka a vyrazil s ním do kopečků za Řečkovicemi, a kudy jezdil, tudy vykřikoval: „Hajdaláci, budu mít syna!!!“ A když se vrátil, osedlal ještě Plesniváka, aby mu to nepřišlo líto, a taky s ním vypálil do kopečků za městem.

Narození syna udělalo přítrž Olžinu publicistickému boomu a ukázalo se, že ze dne na den dokáže změnit způsob života: její veškerý zájem se teď upnul k rodině.

</section>

<section>

A zase ubíhaly měsíce, stmívala se a rozetmívala obloha a stromy shazovaly listí a zase se jím odívaly, až devadesátá léta dospěla do své poloviny.

Olga držela Oldříška v náručí (ještě jsem ani neřekl, že ho pojmenovali po velkém moravském básníkovi) a seděla s ním u počítače, o který už jevil poťouchlý zájem, když přijel Lukáš z práce navýsost rozezlený. A přečetl jim z novin kratičkou zprávu, že Grebeníčkovi, bývalému estébáckému dozorci, který v padesátých letech týral a mučil politické vězně, se daří unikat spravedlnosti a jeho syn už zas veřejně káže tu zločineckou ideologii. „A rozčiluje to pouze nás, bývalé emigranty a politické vězně!“

Pak se uklidnil tím, že vyfotografoval Olgu, jak drží Oldříška u počítače a ten zatíná potutelné prstíky do klávesnice.

„Octli jsme se v tom nejpodivnějším světě. Za chvíli si budou i naše předškolní děti hrát s computery, ale ta všivácká minulost nás pořád ještě drží pod krkem…“ A pak to šel ještě požalovat Stříbrňákovi a Plesnivákovi.

Olga si už zase nacházela čas na svou publicistiku. Psala teď do Květů a Vlasty krátké fejetony o radostech a strastech s dětmi, domácími zvířaty a domácími spotřebiči. A taky o Stříbrňákovi a Plesnivákovi.

</section>
